吕祖宝诰|志心皈命礼

玉清内相，金阙选仙。

化身为三教之师，掌法判五雷之令。

黄粱梦觉，忘世上之功名;

宝剑光辉，扫人间之妖怪。

四生六道，有感必孚;

三界十方，无求不应;

黄鹤楼头留圣迹，玉清殿内炼丹砂。

存道像于岩祠，显仙迹于云洞，

阐法门之香火，理玄嗣之梯航。

大悲大愿，大圣大慈。

开山启教，灵应祖师。

天雷上相，灵宝真人。

纯阳演正，警化孚佑帝君，

兴行妙道天尊。

灵官咒

仰启神威豁落将 都天纠察大灵官

火车三五大雷公 受命三清降鬼崇

手执金鞭巡世界 身披金甲显威灵

绿靴风带护身形 双目火睛耀天地

顷刻三天朝上帝 须臾九地救生灵

银牙凤嘴将三千 虎首貔貅兵百万

走火行风前后卫 穿山破石捉妖精

祈晴祷雨济世问 附体圆光通事意

治病驱邪如电闪 收瘟摄毒伏群魔

飞腾云雾遍虚空 号令雷霆轰霹雳

三界大魔皆拱手 十方外道悉皈依

弟子启请望来临 大赐雷威加拥护

太乙雷神应化天尊



孚佑帝君|太乙金华宗旨|自序

易大传曰:神无方也，无体也。言神无方体，则名言之而难尽矣。往来不穷，利用出入，日用之而不知。与天地合其德，与日月合其明，与鬼神同其变化，至矣哉!盛德大业，言之不可终穷。拟议之而无可形似，灵文秘笈，俱归尘腐。予之定是宗旨，不落名言，无从拟议，无所谓驱雷掣电，亦无所谓换斗移星，其所以斡旋天地、转运阴阳者，在握其寸机而已。寸机转，则千钧皆转，非至神至妙，其孰能与于此?

自戊申岁于白龙精舍传示七人，命之曰“太乙金华宗旨”，盖秘之也。非秘也，亦喻言以取象也。日月光华，人知其发越，金水之光华，能翕而受，人固不知也。无方体穷尽，而究归于能翕而受，则自坤元而返乎乾元也。是故得其机则妙用在我，而乾坤皆范围之而不过矣。机者何?得一而已，一不可名，一何可守?归之太虚，而浩浩落落，一片神行，其间变化无端，妙用不测。吾何以名之?曰:太乙。噫!至矣!尽矣。

宇庵屠子辈，编辑宗旨成书，各授弟子，为之阐发大意，而著之简端，是为序。

备注:文中蓝字部分为，参照其它版本后添加，供参详。

谭长真真人|原序

谭长真真人云，圣真无日不在世度人，究竟何曾度得一人，亦世人能自度耳。若世人与圣真性量，有增减分毫，便是度不去。圣祖初发愿度众生，已要度尽百千万亿劫无量众生，度此七人，非七人也，即七如来毘卢遮那无量法身也。

诸子不离凡夫地，何以即与古佛同尊。子辈原无信不及，所以圣祖当下即度得去，若有一毫信不及，千生难免轮回也。自古圣贤，千言万语，无非要人识得此性光，通天彻地，古今圣凡一齐透过，无少等待，无不完成。所谓尽性者，尽此。至命者至此。

采药者，采此。修证者，修证此而已。此宗旨，所以为万法归宗，至尊法旨，任尔为仙佛，为人天，为山河，为六道，为鬼怪，为昆虫草木，无不承受法旨，皈命大宗。茍有万分信得及者，不离当下即与度去。

有一毫信不及，饶他千生万劫，永堕迷途，向立严誓七人外不得妄传，岂圣祖普度之公心，只虑世人障蔽甚深，罪业烦重，不能开发信心，而反生疑谤，是益其罪也。究竟圣祖度世之宏愿，与学人谨凛之畏心，原无二无别知此，不犹仰体祖训，先圣后圣，殊途而一至矣。

张三丰真人|原序

张三丰祖师云，道也者，时焉而已。日月往来，寒暑迁变，草木生长，禽鸟飞鸣，以及吾人日用动静，莫非运用一时之中。变化无端，时至自见，斯为天地之心，不可以一名，而况于他乎。我来也晚，阳穷于上，剥换尽矣。兹当一阳初复，倏然而来，莫穷其迹，莫究其因，大地阳和，已无不潜行而默运，以为此天地之转运也。

而天地不得而自主，以为此日月之进退也。而日月亦听其自然，风云变易乎上，草木萌动于下，大矣哉时之为用也。是故言道者，不离目前。即一言一动，一事一物，无不可以见天地之心。盖此天地之心，任阴阳剥换，时令推迁，而无思无为，终古寂然不动。

今人舍目前，而谈玄说妙，则违乎时也。违时即与道背驰，何时而有见道之日乎。天下之动，贞于一，动变不居，何可言尽，观乎时，而万变皆在目前矣。从目前一一消归于太虚，谓之见天地之心，可谓之大道之宗旨。可时也，化也，要不离乎目前，而得之矣。何道之可名，何太乙之可言乎。故曰，道也者，时焉而已。

王天君|原序

王天君云，善承受法旨，护持道教，千百年于此矣。不惟派下贤嗣，潜修默证，呼吸感通，即愚夫愚妇，有能发一念，向道真切者，无不敬礼。而左右维持之。此固发愿之初心，如是亦一体感召，虚空上下，自无隔碍。本来如是列祖诸真，法身徧满大千，心心相印，法法归宗。

往古来今超凡入圣者，不离自本自根，当下一齐正觉，何果何因，何修何证，善也。披诚宣力，追随恐后，亦如风霆雷露随时应化于覆载之中，栽培倾覆，一任万类之，各正性命而已，而造物者无心也。

自七贤之敬受宗旨，斯地遂为仙佛道场，十方三世，一时会集，百灵呵护，日月开明，有情无情，尽成法侣，上天下地，悉与证盟。道祖设教以来，真未有若此，广大悉备，易简直截，如宗旨之尽泄玄机者，是日受命鉴证盟誓。善敬辞曰，无庸有此证也。以七人得遇圣真，传示无上妙道，即佣夫爨媪，牧竖樵童，畴非听法之上器，甚至魔神蛟党，龙蛇异类，亦无不在此证盟之内，七人何藉于余，余又何必为七人证。

吕祖再三申命曰，天不爱道，传示七人，将由此七人化度无量，有诽谤法门，诋毁贤圣，惟尔护法，呵谴而默相之，法子有不敬慎凛遵戒律，或轻授匪人，尔护法亦严加谴罚。善同七人，跪而受命。鸣乎，列祖普度慈悲，原无分上下，其奈世人，积业如山，无自仰承法雨，七人果能体此化度慈心，随地随时，多方接引，无负自度，度人之宏愿，则尽法界，众生皆投诚归命，亦何待雷露风霆，惟是广生大生，以各正性命于两间可耳。

张至顺真人开示|太乙金华宗旨|序|视频

太乙金华宗旨|天心第一

吕帝曰，自然曰道，道无名相，一性而已，一元神而已。性命不可见，寄之天光，天光不可见，寄之两目。古来仙真，皆口口相传，传一得一。自太上化现东华递传岩，以及南北两宗，全真可为极盛。盛者，盛其从众。衰者，衰于心传。

以至今日，泛滥极矣。凌替极矣，极则返。故昔日，有许祖垂慈普度，特立教外别传之旨，闻者千劫难逢，受者一时法会，皆当仰体许祖心，先于人伦日用间，立定脚根，方可修真悟性。我奉勅为度师，今以太乙金华宗旨发明，然后细为开说。太乙者无上之谓，丹诀甚多，总假有为，而臻无为，非一超直入之旨。

我传宗旨，直提性功，不落第二法门。所以为妙，金华即光也。光是何色，取象于金华，亦秘一光字。在内是天仙【米晶子注:秘者，光之所居之地。另，米晶子抄本，天仙作先天】，太乙之真炁，水乡铅只一味者此也。回光之功，全用逆法(注想天心，天心居日月中。黄庭经云，寸田尺宅可治生，尺宅面也，面上寸田，非天心而何【米晶子抄本】)。

方寸中具有欝罗萧台之胜，玉京丹阙之奇，乃至虚至灵之神所住。儒曰虚中。释曰灵台。道曰祖土，曰黄庭，曰玄关，曰先天窍。盖天心犹宅舍一般，光乃主人翁也。故一回光，则周身之气皆上朝(如盛王定都立极，执玉帛于万国，又如主人精明，奴婢自然俸命，各司其事【米晶子抄本】)，诸子只去回光，便是无上妙谛。光易动，而难定，回之既久，此光凝结。即是自然法身。而凝神于九霄之上矣。心印经所谓，默朝飞升者此也。

金华即金丹，神明变化，各师于心(此中妙诀，虽不差毫米，然而甚活，全要聪明，又须沉静，非极聪明人行不得，非极沉静人守不得【米晶子抄本】)。

张至顺真人开示|太乙金华宗旨|天心第一|视频

太乙金华宗旨|元神识神第二

吕帝曰，天地视人如蜉蝣，大道视天地亦泡影，惟元神真性，则超元会而上之，其精气则随天地而败坏矣。然有元神在，即无极也，生天生地，皆由此矣。学人但能护元神，则超生在阴阳外，不在三界中，此见性方可，所谓本来面目是也。

凡人投胎时，元神居方寸，而识神居下心，下面血肉心，形如大桃，有肺以覆翼之，肝佐之，大小肠承之，假如一日不食，心上便不大自在，以自闻警而跳，闻怒则闷，见死亡则悲，见美色则眩。头上天心，又何尝微微乎动也。问天心不能动乎，方寸中之真意，如何能动，到动时便不妙。然亦最妙，凡人死时方动，此为不妙【米晶子抄本】。

最妙者，光已凝结，为法身，渐渐灵通，欲动矣，此千古不传之秘也。

识心，如强藩悍将，遥执纪网，久之太阿倒置矣。今凝守元宫，回光返照。如英主在上。大臣辅弼，内政既肃，自然强悍慑服矣。

丹道，以精水神火意土三者，为无上之诀。精水云何，乃先天真一之炁。神火，即光也。意土，即中宫天心也。以神火为用，意土为体，精水为基。

凡人以意生身，身不止七尺者为身也。盖身中有魄焉，魄附识而用，识依魄而生。魄阴也，识之体也，识不断则生生世世，魄之变形易质，无己也。惟有魂神之所藏也，魂昼寓于目，夜舍于肝，寓目而视，舍肝而梦，梦者神游也，九天九地，剎那厯遍。觉则冥冥焉，渊渊焉，拘于形也，即拘于魄也【米晶子注:形既魄也】。故回光所以炼魂，即所以保神，即所以制魄，即所以断识。

古人出世法，炼尽阴滓，以返纯乾，不过消魄全魂耳。回光者，消阴制魄之诀也。无返乾之功，止有回光之诀，光即乾也，回之即返之也，只守此法，自然精水充足，神火发生，意土凝定，而圣胎可结矣。

蜣螂转丸，而丸中生白，神注之纯功也。粪丸中尚可生胎离壳，而吾天心休息处，注神于此，安得不生身乎。

一灵真性，即落乾宫，便分魂魄。魂在天心，阳也。轻清之气也，此自太虚得来，与元始同形。魄阴也，沈浊之炁也，附于有形之凡心。魂好生，魄望死，一切好色动气，皆魄之所为，即识也。死后享血食，活则大苦，阴返阴也，以类聚也。学人炼尽阴魄，即为纯阳。

太乙金华宗旨|回光守中第三

吕帝曰，回光之名何昉乎，昉之自文始真人(即关尹子)也。光回，则天地阴阳之气无不凝。所云精思者此也，纯气者此也，纯想者此也。初行此诀，是有中似无，久之功成，身外有身，乃无中似有，百日专功光才真，方为神火。百日后，光自然一点真阳忽生黍珠，如夫妇交合有胎，便当静以待之。光之回，即火候也。

夫元化之中，有阳光为主宰，有形者为日，在人为目，走漏神识，莫此甚顺也。故金华之道，全用逆法，回光者，非回一身之精华，直回造化之真气。非止一时之妄想，真空千劫之轮回。故一息当一年，人间时刻也。一息当百年，九途长夜也。凡人自地一声之后，逐境顺生，至老未尝逆视，阳气衰灭，便是九幽之界。

故楞严经云，纯想即飞，纯情即堕，学人想少情多，沈沦下道，惟谛观息静，便成正觉，用逆法也。阴符经云，机在目。黄帝素问云，人身精华，皆上注于空窍是也。得此一节，长生者在兹，超生者亦在兹矣。此贯彻三教功夫也。

光不在身中，亦不在身外，山河日月大地，无非此光。故不独在身中，聪明智慧，一切运转，亦无非此光。所以亦不在身外，天地之光华，布满大千，一身之光华，亦自漫天盖地，所以一回光，大地山河一切皆回矣。人之精华，上注于目，此人身之大关键也。子辈思之，一日不静坐，此光流转，何所底止。若一刻能静坐，万劫千生从此了彻。万法归于静，真不可思议，此妙谛也。然工夫下手，由浅入深，由粗入细，总以不间断为妙。工夫始终则一，但其间冷暖自知。要归于天空地阔，万法如如，方为得手。圣圣相传，不离反照。孔云致知，释号观心，老云内观，皆已括进要旨，其余入静出静，前后以小止观书印证可也。

皆此法也，但返照二字，人人能言，不能得手，未识二字之义耳。返者，自知觉之心，返乎形神未兆之初，即吾六尺之中，反求个天地未生之体。今人但一二时中间静坐，反顾己私，便云反照，安得到头。

佛道二祖，教人看鼻尖者，非谓着念于鼻端也，亦非谓眼观鼻端，念又注中黄【米晶子注:中黄者，缘中也，即天心也。】也。眼之所至，心亦至焉，何能一上而一下也，又何能忽上而忽下也，此皆误指而为月，毕竟如何。曰鼻尖二字最妙，只是借鼻，以为眼之准则，初不在鼻上，盖以大开眼则视远，而不见鼻矣，太闭眼则眼合，亦不见鼻矣，大开失之外走，易于散乱，太闭失于内驰，易于昏沉，惟垂帘得中，恰好望见鼻端。故取以为准，只是垂帘恰好，任彼回光自然透入，不劳你注射与不注射，看鼻端只是最初入静处，举眼一视定个准则，便放下，如泥水匠人用线一般，彼自起手一挂，便依了做上去，不只管把线看也。

止观是佛法，原不秘的，以两目谛观鼻端，正身安坐，系心缘中(道言中黄，佛言缘中)， 其实一也。不必言头中， 但于两中间齐平处，系念便了【两中间齐平处系念便了】。光是活泼泼的东西，系念于两中间，光自然透入，不必着意于中宫也。

缘中二字妙极，中无不在，遍大千，皆在里许，聊指造化之机缘，此入门耳。缘者，缘此为端倪，非有定著也。此一字之义，活甚妙甚。

止观二字，原离不得，即定慧也。以后凡念起时，不要仍旧兀坐，当究此念在何处，从何起，从何灭，反复推穷，了不可得，即见此念起处也。不要又讨过起处，觅心了不可得，吾与汝安心竟此是正观。

反此者，名为邪观。如是不可得已，即仍旧绵绵去，止而继之以观，观而继之以止，止是定慧双修。此为回光，回者，止也。光者，观也。止而不观，名为有回无光，观而不止，名为有光无回，志之。

太乙金华宗旨|回光调息第四

吕帝曰，宗旨只要纯心行去，不求验而验自至。大约初机，病痛昏沈散乱，二种尽之。却此有机窍，无过寄心于息。息者，自心也。自心为息，心一动而即有气，气本心之化也。吾人念至速，霎倾一妄念，即一呼吸应之。故内呼吸与外呼吸，如声响之相随，一日有几万息，即有几万妄念，神明漏尽，如木槁灰死矣。然则欲无念乎，不能无念也。欲无息乎，不能无息也。莫若即其病，而为药。则心息相依是已故。回光必兼之调息，此法全用耳光，一是目光，一是耳光。目光者，外日月交光也。耳光者，内日月交精也。然精即光之凝定处，同出而异名也。故聪明，总一灵光而已，坐时用目垂帘后，定个准则便放下。然竟放又恐不能，即存心于听，息息之出入，不可使耳闻，听惟听其无声。一有声即粗浮，而不入细。即耐心轻轻微微些，愈放愈微，愈微愈静，久之忽然微者，遽断此则真息现前，而心体可识矣。盖心细则息细，心一则动气也。息细则心细，气一则动心也。定心必先之养气者，亦以心无处入手。故缘气为之端倪，所谓纯气之守也。

子辈不明动字，动者，以线索牵动。言即制字之别名也。即可以奔趋使之动，独不可以纯静使之宁乎。此大圣人，视心气之交，而善立方便，以惠后人也。丹书云，鸡能抱卵，心常听，此要妙诀也。盖鸡之所以能生卵者，以暖气也。暖气止能温其壳，不能入其中，则以心引气入其听也。一心注焉，心入则气入，得暖气而生矣。

故母鸡，虽有时出外，而常作侧耳势，其神之所注，未尝少间也。神之所注未尝少间，即暖气亦昼夜无间，而神活矣。神活者，由其心之先死也，人能死心，元神即活。死心非枯稿之谓，乃专一不分之谓也。佛云，置心一处，无事不办。心易走，即以气纯之。气易粗，即以心细之。如此而心焉有不定者乎。

大约昏沉散乱二病，只要静功日日无间，自有大休息处。若不静坐，时虽有散乱，亦不自知，既知散乱，即是却乱之机也。昏沉而不知，与昏沉而知，相去奚啻千里，不知之昏沉，真昏沉也。知之昏沉，非全昏沉也，清明在是矣。

散乱者，神驰也。昏沉者，神未清也。散乱易治，昏沉难医，譬之病焉。有痛有痒者，药之可也。昏沉则麻木不仁之症也。散者可以收之，乱者，可以整之，若昏沉，则蠢蠢焉冥冥焉。散乱尚有方所至，昏沉全是魄用事也。散乱尚有魂在，至昏沉则纯阴为主矣。

静坐时欲睡去，便是昏沉。却昏沉只在调息，息即口鼻出入之息，虽非真息，而真息之出入，亦于此寄焉。凡坐须要静心纯气。心何以静，用在息上，息之出入，惟心自知，不可使耳闻，不闻则细，细则清，闻则气粗，粗则浊，浊则昏沉而欲睡，自然之理也。虽然心用在息上，又要善会用，亦是不用之用，只要微微照听可耳(此句有微义)。

何谓照，即眼光自照【米晶子注:以眼观眼】，目惟内视，而不外视，不外视，而惺然者，即内视也，非实有内视。何为听，即耳光自听，耳惟内听【米晶子注:以耳听耳】，而不外听，不外听而惺然者，即内听也，非实有内听。听者，听其无声，视者视其无形，目不外视，耳不外听，则闭而欲内驰。惟内视内听，则又不内驰(则不外走，既不外走)，而中不昏沉矣。此即日月交精交光也。

昏沉欲睡即起散步，神清再坐，清晨有暇坐一柱香为妙，过午人事多扰，易落昏沉，然亦不必限定一柱香，只要诸缘放下，静坐片时久久便有入头，不落昏睡矣。

太乙金华宗旨|回光差谬第五

吕帝曰，诸子工夫，渐渐纯熟，然枯木岩前错落多，正要细细开示。此中消息身到方知，吾今则可以言矣。吾宗与禅学不同，有一步一步徵验。请先言其差别处，然后在言徵验。宗旨将行之际，预作方便，勿多用心，放教活泼泼地，令气和心适，然后入静。静时正要得机得窍，不可坐在无事甲里，所谓无记空也。万缘放下之中，惺惺自若也。又不可以意兴承当，凡太认真，即易有此。非言不宜认真，但真消息，在若存若亡之间，以有意无意得之可也。

惺惺不昧之中，放下自若也。又不可堕于蕴界，所谓蕴界者，乃五阴魔用事，如一般入定，而槁木死灰之意多，大地阳春之意少，此则落阴界，其气冷，其息沉。且有许寒衰景象，久之便堕木石。又不可随于万缘，如一入静，而无端众绪忽至，欲却之不能，随之反觉顺适，此名主为奴役，久之落于色欲界。上者生天，下者生狸奴，中是也。彼在明山中，亦自受用，风月花果，琪树瑶草，三五百年受用去，多至数千岁，然报尽还生诸趣中，此数者，皆差路也【米晶子抄本】。

差路既知，然后可求证验。

太乙金华宗旨|回光证验第六

吕帝曰，证验亦多，不可以小根小器承当，必思度尽众生。不可以轻心慢心承当，必须请事斯语，静中绵绵无间，神情悦豫，如醉如浴，此为遍体阳和，金华乍吐也。既而万籁俱寂，皓月中天，觉大地俱是光明境界，此为心体开明，金华正放也。既而遍体充实，不畏风霜，人当之兴味索然者，我遇之精神更旺。

黄金起屋，白玉为台，世间腐朽之物，我以真气呵之立生，红血为乳七尺肉团，无非金宝，此则金华大凝也。

第一段是应观经，日落大水，行树法象，日落者，从混沌立基，无极也。上善若水，清而无瑕，此即太极主宰，出震之帝也。震为木，故以行树象焉，七重行树，七窍光明也。西北乾方移一位，为坎，日落大水，乾坎之象也，坎为子方，冬至雷在地中，隐隐隆隆至震而阳出地上矣。行树之象也，余可类推。

第二段即肇基于此，大地为水，琉璃宝地，光明渐渐凝矣。所以有蓬台，而继之佛也。金性即现，非佛而何。佛者，大觉金仙也。此大段证验耳。

现在可考证验有三，一则坐去，神入谷中，闻人说话，如隔里许，一一明了。而声入皆如谷中答响，未尝不闻，我未尝一闻，此为神在谷中，随时可以自验。

一则静中，目光腾腾，满前皆白，如在云中。开眼觅身，无从觅视，此为虚屋生白，内外通明，吉祥止止也。一则静中，肉身絪缊，如绵如玉，坐中若留不住，而腾腾上浮，此为神归顶天，久之上升可以久待。此三者，皆现在可验者也。然亦是说不尽的，随人根器，各现殊胜。如止观中所云，善根发相是也。

此事如人饮水，冷暖自知，须自己信得过方真。先天一炁即在现前，证验中自讨一炁，若得丹亦立，成此一粒，真黍珠也。一粒复一粒，从微而至著，有时时之先天一粒是也，有统体之先天一粒，乃至无量也，一粒有一粒力量，此要自家胆大为第一义。

太乙金华宗旨|回光活法第七

吕帝曰，回光循循然行去，不要废弃正业。古人云，事来要应，过物来要识。过子以正念治事，即光不为物转，即回此，时时无相之回光也可。尚可行之，而况有真正着相之回光乎【米晶子抄本】。

日用间，能刻刻随事返照，不著一毫人我相，便是随地回光。此第一妙用，清晨能遣尽诸缘静坐一二时最妙。

凡应事接物，只用返身法【米晶子注:凡应事接物只用返照法】，便无一刻间断，如此行之，三月两月，天上诸真，必来印证矣。

太乙金华宗旨|逍遥诀第八

吕帝曰:

玉清留下逍遥诀，四字凝神入气穴。

六月俄看白雪飞，三更又见日轮赫。

水中吹起籍巽风，天上游归食坤德。

更有一句玄中玄，无何有乡是真宅。

律诗一首，玄奥已尽。大道之要，不外无为而为四字。惟无为，故不滞方所形象，惟无为而为，故不堕顽空死虚，作用不外一中，而枢机全在二目。二目者，斗柄也。斡旋造化，转运阴阳，其大药则始终一水中金，即水乡铅而已。前言回光，乃指点初机，从外以制内，即辅以得主，此为中下之士，修下二关，以透上一关者也。

今头路渐明，机括渐熟，天不爱道，直泄无上宗旨，诸子秘之秘之，勉之勉之。夫回光其总名耳，功夫进一层，则光华盛一番，回法更妙一番。前者由外制内，今则居中御外。前者即辅相主，今则奉主宣猷，面目一大颠倒矣。

法子欲入静，先调摄身心，自在安和，放下万缘，一丝不挂，天心正位乎中，然后两目垂帘，如奉圣旨，以召大臣，孰敢不遵。次以二目【米晶子抄本】内照坎宫，光华所到，真阳即出以应之。离外阳而内阴，乾体也。一阴入内而为主，随物生心，顺出流转。今回光内照，不随物生，阴气即住。而光华注照，则纯阳也。同类必亲，故坎阳上腾，非坎阳也，仍是乾阳应乾阳耳。二物一遇，便纽结不散，絪缊活动，倏来倏往，倏浮倏沉，自己元宫中，恍若太虚无量，徧身轻妙欲腾，所谓云满千山也。次则来往无踪，浮沉无辨，脉住气停，此则真交媾矣，所谓月涵万水也。俟其冥冥中，忽然天心一动，此则一阳来复，活子时也。

然而此中消息要细说，凡人一视【米晶子抄本有”一视“两字】一听，耳目逐物而动，物去则已。此之动静，全是民庶，而天君反随之役，是常与鬼居矣。今则一动一静，皆与人居，天君乃真人也。彼动即与之俱动，动则天根。静即与之俱静，静则月窟。动静无端，亦与之为动静无端;休息上下，亦与之为休息上下，所谓天根月窟闲来往也。天心镇静，动违其时，则失之嫩。天心已动，而后动以应之，则失之老。

天心一动，即以真意上升乾宫，而神光视顶，为导引焉，此动而应时者也。天心即升乾顶，游扬自得，忽而欲寂，急以真意引入黄庭，而目光视中黄神室焉，既而欲寂者一念不生矣。视内者，忽忘其视矣，尔时身心，便当一场大放，万缘冺迹，即我之神室炉鼎，亦不知在何所，欲觅己身，了不可得，此为天入地中，众妙归根之时也，即此便是凝神入气穴。

夫一回光也，始而散者欲敛，六用不行，此为涵养本源，添油接命也。既而敛者，自然优游，不费纤毫之力，此为安神祖窍，翕聚先天也。既而影响俱灭，寂然大定，此为蛰藏气穴，众妙归根也。

一节中具有三节，一节中且有九节，且俟后日发挥。今以一节中具三节言之，当其涵养而初静也。翕聚亦为涵养，蛰藏亦为涵养，至后而涵养皆蛰藏矣。中一层可类推，不易处而处分焉。此为无形之窍，千处万处一处也【米晶子注:千处万处一处也】。不易时而时分焉，此为无候之时，元会运世一刻也。

凡心非静极，则不能动，动动忘动，非本体之动也。故曰感于物而动，性之欲也。若不感于物而动，即天之动也。是知以物而动，性之欲也。若不以物而自动，即天之动也【米晶抄本】。

不以天之动对天之性，句落下说箇欲字，欲在有物也。此为出位之思，动而有动矣。一念不起，则正念乃生，此为真意。寂然大定中，而天机忽动，非无意之意，乎无为而为，即此意。诗首二句，全括金华作用。次二句是日月互体意，六月即离火也，白雪飞即离中真阴将返乎坤也。三更即坎水也，日轮即坎中一阳将赫然而返乎乾也。取坎填离，即在此中。次二句，说斗柄作用，升降全机，水中非坎乎。目为巽风，目光照入坎宫，摄召太阳之精是也。天上即乾宫，游归食坤德，即神入炁中，天入地中，养火也。末二句，是指出诀中之诀。诀中之诀，始终离不得，所谓洗心涤虑，为沐浴也。

圣学以知止始，以止至善终，始乎无极，归乎无极。佛以无住而生心，为一大藏教旨。吾道以致虚二字，完性命全功。总之三教不过一句，为出死护生之神丹。神丹维何?曰一切处无心而已。吾道最秘者沐浴，如此一部全功，不过心空二字【米晶子注:全功不过心空二字。着意心解】，足以了之。今一言指破，省却数十年参访矣。

子辈不明一节中具三节，我以佛家，空假中三观为喻。三观先空看一切物皆空;次假，虽知其空，然不毁万物，仍于空中建立一切事;既不毁万物，而又不著万物，此为中观。当其修空观时，亦知万物不可毁，而又不著，此兼三观也。然毕竟以看得空为得力。

故修空观，则空固空，假亦空，中亦空。修假观，是用上得力居多，则假固假，空亦假，中亦假。中道时亦作空想。然不名为空而名为中矣。亦作假观，然不名为假而名为中矣。至于中则不必言矣。

吾虽有时单说离，有时兼说坎，究竟不曾移动一句，开口提云，枢机全在二目。所谓枢机者用也，用此斡旋造化。非言造化止此也。六根七窍，悉是光明藏，岂取二目，而他槩不问乎。用坎阳仍用离光照摄，即此便明。

朱子云长师讳元育，北宗法派当云，瞎子不好修道，聋子不妨，与吾言暗合，特表其主辅轻重耳【米晶子抄本】。日月原是一物，其日中之暗处，是真月之精，月窟不在月而在日。所谓月之窟也，不然只言月足矣。月中之白处，是真日之光，日光反在月中。所谓天之根也，不然只言天足矣。

一日一月，分开止是半箇，合来方成一箇全体。如一夫一妇独居不成家室，有夫有妇方算得一家完全。然而物难喻道，夫妇分开不失为两人，日月分开，不成全体矣。

知此则耳目独是也。吾谓瞎子已无耳，聋子已无目，如此看来，说甚一物，说甚二目，说甚六根，六根一根也。说甚七窍，七窍一窍也【米晶子抄本】。

吾言只透露其相通处，所以不见有两。子辈专执其隔处，所以随处换却眼睛。

太乙金华宗旨|百日立基第九

吕帝曰:心印经云，回风混合，百日功灵，总之立基百日，方有真光。

如子辈尚是目光，非神火也，非性光也，非慧智炬烛也。回之百日，则精气自足，真阳自生，水中自有真火，以此持行，自然交媾，自然结胎。吾方在不识不知之天，而婴儿以成矣。若畧作意见，便是外道。

百日立基，非百日也。一日立基，非一日也。一息立基，非呼吸之谓也。息者自心也。自心为息，元神也，元气也，元精也【米晶子注:多看元神元炁元精】。升降离合，悉从心起，有无虚实咸在念中。一息一生持，何止百日。然百日亦一息也。

百日只在得力。昼中得力，夜中受用。夜中得力，昼中受用。

百日立基，玉旨耳。上真言语，无不与人身应。真师言语，无不与学人应。此是玄中之玄，不可解者也，见性乃知。所以学人，必求真师授记，任性发出，一一皆验。

太乙金华宗旨|性光识光第十

吕帝曰:回光法，原通行住坐卧，只要自得机窍。吾前开示云，虚室生白，光非白耶。

但有一说，初未见光时，此为效验，若见为光，而有识意著之，即落意识，非性光也。子不管他有光无光，只要无念生念。何为无念，千休千处得。何为生念，一念一生持。此念乃正念，与平日念不同。今心为念，念者现在心也。此心即光即药。凡人视物，任眼一照去不及分别，此为性光。如镜之无心而照也，如水之无心而鉴也。少顷即为识光，以其分别也。镜有影已无镜矣，水有象已非水矣。光有识尚何光哉!

子辈初则性光，转念则识，识起而光杳不可觅，非无光也，光已为识矣。黄帝曰，声动不生声而生响，即此义也。楞严推勘入门曰，不在尘，不在识，惟选根。此则何意?尘是外物，所谓器界也。与吾了不相涉，逐之则认物为己。物必有还，通还户牖，明还日月，借他为自，终非吾有。至于不汝还者，非汝而谁。明还日月，见日月之明，无还也。

天有无日月之时，人无有无见日月之性。若然则分别日月者，还可与为吾有耶。不知因明暗而分别者，当明暗两忘之时，分别何在。故亦有还，此为内尘也。惟见性无还。见见之时，见非是见，则见性亦还矣。还者还其识，流转之见性，即阿难使汝流转，心目为咎也。初八还辩见时，上七者，皆明其一一有还，姑留见性，以为阿难拄杖，究竟见性既带八识(眼识、耳识、鼻识、舌识、身识、意识、传送识、阿赖识)【米晶子注:心为内识，眼为外尘】，非真不还也。最后并此一破，则方为真见性，真不还矣。

子辈回光，正回其最初不还之光。故一毫识念用不著，使汝流转者，惟此六根，使汝成菩提者，亦惟此六根，而尘与识皆不用，非用根也。用其根中之性耳。今不堕识回光，则用根中之元性。落识而回光，则用根中之识性。毫厘之辩在此也。

用心既为识光，放下乃为性光，毫厘千里，不可不辨。识不断，则神不生，心不空，则丹不结。

心浄则丹，心空即药，不著一物，是名心浄。不留一物，是名心空，空见为空，空犹未空，空忘其空，斯名真空【米晶子摘:空忘其空斯名真空】。

太乙金华宗旨|坎离交媾第十一

吕帝曰，凡漏泄精神，动而交物者，皆离也。凡收转神识，静而中涵者，皆坎也。

七窍之外走者为离，七窍之内返者为坎。一阴主于逐色随声，一阳主于返闻收见。坎离即阴阳，阴阳即性命，性命即身心，身心即神炁。

一自敛息精神，不为境缘流转，即是真交。而沉默趺坐时，又无论矣。

太乙金华宗旨|周天第十二

吕帝曰:周天非以气作主，以心到为妙诀。若毕竟如何，周天，是助长也。无心而守，无意而行，仰观乎天，三百六十五度，刻刻变迁，而斗柄终古不动，吾心亦犹是也。心即璇玑，气即羣星，吾身之气，四肢百骸，原是贯通，不要十分著力。于此锻錬识神，断除妄见，然后药生，药非有形之物，此性光也。

而即先天之真炁然必于大定后方见，并无采法。言采者，大谬矣。见之既久，心地光明，自然心空漏尽，解脱尘海。若今日龙虎，明日水火，终成妄想去。吾昔受火龙真人口诀，如是不知丹书，所说更何如也。

一日有一周天，一刻有一周天，坎离交处，便是一周。我之交，即天之回旋也。未能当下休歇，所以有交之时，即有不交之时，然天之回旋未尝少息。果能阴阳交泰，大地阳和，我之中宫正位，万物一时畅遂，即丹经沐浴法也。非大周天而何，此中火候，实实有大小不同，究竟无大小可别，到得功夫自然。不知坎离为何物，天地为何等，孰为交，孰为一周两周，何处觅大小之分别耶。总之一身旋运，虽见得极大亦小，若一回旋，天地万物，悉与之回旋，即在方寸处，亦为极大。

金丹火候，要归自然，不自然，天地自还天地，万物各归万物，欲强之使合，终不能合。即如天时亢旱，阴阳不合，乾坤未尝一日不周，然终见得有多少不自然处。我能转运阴阳，调适自然，一时云蒸雨降，草木酣适，山河流畅，纵有乖戾，亦觉顿释，此即大周天也。

子等问活子时甚妙，然必认定正子时，似著相不著相，不指明正子时，何从而识活子时，既识得活子时，确然又有正子时，是一是二，非正非活，总要人看得真，一真则无不正，无不活矣。见得不真，何者为活，何者为正耶?即如活子时，是时时见得的。毕竟到正子时，志气清明，活子时愈觉发现。人未识得活的明了，只向正的时候验取，则正者现前，活者无不神妙矣。

太乙金华宗旨|劝世歌第十三

吕帝曰:

吾因度世丹衷热，不惜婆心并饶舌。

世尊亦为大因缘，直指生死真可惜。

老君也患有吾身，传示谷神人不识。

吾今畧说寻真路，黄中通理载大易。

正位居体是玄关，子午中间堪定息。【米晶子注:子是水，午是火】

光回祖窍万神安，药产川源一炁出。

透幙变化有金光，一轮红日常赫赫。

世人错认坎离精，搬运心肾成间隔。

如何人道合天心，天若符兮道自合。

放下万缘毫不起，此是先天真无极。

太虚穆穆朕兆捐，性命关头忘意识。

意识忘后见本真，水清珠现玄难测。

无始烦障一旦空，玉京降下九龙册。

步霄汉兮登天关，掌风霆兮驱霹雳。

凝神定息是初机，退藏密地为常寂。

吾昔度张珍奴二词，皆有大道，子后午前非时也，坎离耳。定息者，息息归根中黄也。坐者心不动也。夹脊者，非背上轮子，乃直透玉京大路也。双关者，此处有难言者。地雷震动山头者，真气生也。黄芽出土者，药生也。小小二段，已尽修行大路，明此可不惑人言。

昔夫子与颜子登泰山顶，望吴门白马匹炼，颜子见为匹练，夫子急掩其目，恐其太用眼力，神光走落，回光可以勉哉【米晶子抄本】。

回光在纯心行去，只将真息凝照于中宫，久之自然通灵达变也。总是心静气定为基，心忘气凝为效，气息心空为丹成，心气浑一为温养，明心见性为了道。

子辈各宜勉力行去，错过光阴可惜也。一日不行，一日即鬼也。一息行此，一息真仙也。勉之!

太乙金华源流

源是上清派以茅君为第一代，茅君十传而浸失其真。

晋初兰公得之斗中孝悌王而传谌母，谌母传许祖，传许祖十大弟子，再七代有玉真黄两先生，继之继又失传，至康熙戊申年，吕祖传受宗旨，改名《太乙金华》，其时受法弟子潘易庵、屠宇庵、庄惺庵、庄诚庵、周野鹤、刘度庵、许深庵七人。

至壬申岁，孝悌王复提宗旨时，有张爽庵、李时庵、冯返庵、冯近庵、许凝庵、潘真庵、潘卓庵，亦符七人之数，奉教摄取先后，发明宗旨者，辑定成帙，乾隆乙未年钱唐邵志琳，得于苏门吴氏抄本，自加册改因刊入全书焉【米晶子抄本】。

三皈依|志心皈命礼

无上道宝，当愿众生，常侍天尊，永脱轮回。

无上经宝，当愿众生，生生世世，得闻正法。

无上师宝，当愿众生，学最上乘，不落邪见。