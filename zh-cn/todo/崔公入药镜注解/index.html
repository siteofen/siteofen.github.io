<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge,chrome=1">
  <title>崔公入药镜注解 - Om</title>
  <meta name="renderer" content="webkit" />
<meta name="viewport" content="width=device-width, initial-scale=1, maximum-scale=1"/>

<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />

<meta name="theme-color" content="#f8f5ec" />
<meta name="msapplication-navbutton-color" content="#f8f5ec">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="#f8f5ec">


<meta name="author" content="om" /><meta name="description" content="崔公入药镜注解序 神仙之学，岂凡夫俗子之可闻。必是大根大器决烈丈夫、明眼高士之可为也。 且夫学者为者何事？外则穷天地施化之理，内则明身心运用之机" /><meta name="keywords" content="Om, 嗡" />






<meta name="generator" content="Hugo 0.92.2 with theme even" />


<link rel="canonical" href="https://siteofen.github.io/zh-cn/todo/%E5%B4%94%E5%85%AC%E5%85%A5%E8%8D%AF%E9%95%9C%E6%B3%A8%E8%A7%A3/" />
<link rel="apple-touch-icon" sizes="180x180" href="/apple-touch-icon.png">
<link rel="icon" type="image/png" sizes="32x32" href="/favicon-32x32.png">
<link rel="icon" type="image/png" sizes="16x16" href="/favicon-16x16.png">
<link rel="manifest" href="/manifest.json">
<link rel="mask-icon" href="/safari-pinned-tab.svg" color="#5bbad5">



<link href="/sass/main.min.f92fd13721ddf72129410fd8250e73152cc6f2438082b6c0208dc24ee7c13fc4.css" rel="stylesheet">
<link rel="stylesheet" href="https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.css" integrity="sha256-7TyXnr2YU040zfSP+rEcz29ggW4j56/ujTPwjMzyqFY=" crossorigin="anonymous">


<meta property="og:title" content="崔公入药镜注解" />
<meta property="og:description" content="崔公入药镜注解序 神仙之学，岂凡夫俗子之可闻。必是大根大器决烈丈夫、明眼高士之可为也。 且夫学者为者何事？外则穷天地施化之理，内则明身心运用之机" />
<meta property="og:type" content="article" />
<meta property="og:url" content="https://siteofen.github.io/zh-cn/todo/%E5%B4%94%E5%85%AC%E5%85%A5%E8%8D%AF%E9%95%9C%E6%B3%A8%E8%A7%A3/" /><meta property="article:section" content="todo" />
<meta property="article:published_time" content="2022-02-23T20:06:41-05:00" />
<meta property="article:modified_time" content="2022-02-23T20:06:41-05:00" /><meta property="og:site_name" content="Om" />

<meta itemprop="name" content="崔公入药镜注解">
<meta itemprop="description" content="崔公入药镜注解序 神仙之学，岂凡夫俗子之可闻。必是大根大器决烈丈夫、明眼高士之可为也。 且夫学者为者何事？外则穷天地施化之理，内则明身心运用之机"><meta itemprop="datePublished" content="2022-02-23T20:06:41-05:00" />
<meta itemprop="dateModified" content="2022-02-23T20:06:41-05:00" />
<meta itemprop="wordCount" content="6282">
<meta itemprop="keywords" content="崔公入药镜注解,丹道," /><meta name="twitter:card" content="summary"/>
<meta name="twitter:title" content="崔公入药镜注解"/>
<meta name="twitter:description" content="崔公入药镜注解序 神仙之学，岂凡夫俗子之可闻。必是大根大器决烈丈夫、明眼高士之可为也。 且夫学者为者何事？外则穷天地施化之理，内则明身心运用之机"/>

<!--[if lte IE 9]>
  <script src="https://cdnjs.cloudflare.com/ajax/libs/classlist/1.1.20170427/classList.min.js"></script>
<![endif]-->

<!--[if lt IE 9]>
  <script src="https://cdn.jsdelivr.net/npm/html5shiv@3.7.3/dist/html5shiv.min.js"></script>
  <script src="https://cdn.jsdelivr.net/npm/respond.js@1.4.2/dest/respond.min.js"></script>
<![endif]-->


<script async src="//busuanzi.ibruce.info/busuanzi/2.3/busuanzi.pure.mini.js"></script>

</head>
<body>
  <div id="mobile-navbar" class="mobile-navbar">
  <div class="mobile-header-logo">
    <a href="/zh-cn/" class="logo">Om</a>
  </div>
  <div class="mobile-navbar-icon">
    <span></span>
    <span></span>
    <span></span>
  </div>
</div>
<nav id="mobile-menu" class="mobile-menu slideout-menu">
  <ul class="mobile-menu-list">
    <a href="/zh-cn/">
        <li class="mobile-menu-item">主页</li>
      </a><a href="/zh-cn/post/">
        <li class="mobile-menu-item">目录</li>
      </a><a href="/zh-cn/categories/%E4%BD%9B/">
        <li class="mobile-menu-item">佛</li>
      </a><a href="/zh-cn/categories/%E9%81%93/">
        <li class="mobile-menu-item">道</li>
      </a><a href="/zh-cn/tags/">
        <li class="mobile-menu-item">标签</li>
      </a><a href="/zh-cn/categories/">
        <li class="mobile-menu-item">分类</li>
      </a>
  </ul>

  

  <div class="language-selector">
    <ul class="languages-list">
      
        
        

        <li class="language-item active">
          
            <a href="https://siteofen.github.io/zh-cn/todo/%E5%B4%94%E5%85%AC%E5%85%A5%E8%8D%AF%E9%95%9C%E6%B3%A8%E8%A7%A3/">中文</a>
          
        </li>
      
        
        

        <li class="language-item ">
          
            <a href="https://siteofen.github.io/en/">En</a>
          
        </li>
      
    </ul>
  </div>


</nav>

  <div class="container" id="mobile-panel">
    <header id="header" class="header">
        <div class="logo-wrapper">
  <a href="/zh-cn/" class="logo">Om</a>
</div>



  <div class="language-selector">
    <ul class="languages-list">
      
        
        

        <li class="language-item active">
          
            <a href="https://siteofen.github.io/zh-cn/todo/%E5%B4%94%E5%85%AC%E5%85%A5%E8%8D%AF%E9%95%9C%E6%B3%A8%E8%A7%A3/">中文</a>
          
        </li>
      
        
        

        <li class="language-item ">
          
            <a href="https://siteofen.github.io/en/">En</a>
          
        </li>
      
    </ul>
  </div>



<nav class="site-navbar">
  <ul id="menu" class="menu">
    <li class="menu-item">
        <a class="menu-item-link" href="/zh-cn/">主页</a>
      </li><li class="menu-item">
        <a class="menu-item-link" href="/zh-cn/post/">目录</a>
      </li><li class="menu-item">
        <a class="menu-item-link" href="/zh-cn/categories/%E4%BD%9B/">佛</a>
      </li><li class="menu-item">
        <a class="menu-item-link" href="/zh-cn/categories/%E9%81%93/">道</a>
      </li><li class="menu-item">
        <a class="menu-item-link" href="/zh-cn/tags/">标签</a>
      </li><li class="menu-item">
        <a class="menu-item-link" href="/zh-cn/categories/">分类</a>
      </li>
  </ul>
</nav>

    </header>

    <main id="main" class="main">
      <div class="content-wrapper">
        <div id="content" class="content">
          <article class="post">
  <div class="post-content">
    <h2 id="崔公入药镜注解序">崔公入药镜注解序</h2>
<blockquote>
<p>神仙之学，岂凡夫俗子之可闻。必是大根大器决烈丈夫、明眼高士之可为也。
且夫学者为者何事？外则穷天地施化之理，内则明身心运用之机。
然虽如是，仲尼若不遇老子亲授，故无犹龙之叹。
瞿昙不是古圣再来，岂有出世之见。
所以学者如牛毛，达者如麟角。
此无他，在乎得传与不得传耳。
神仙之学，不过修炼性命，返本还源而已。采先天一炁以为丹母，运后天之气以行火候。
以火炼性，则金神不坏。以火炼其命，则道气长存。
换尽阴浊之躯，变成纯阳之体，神化自在，应运无穷，岂不奇哉。
余见其今之学仙者纷纷之多，及至与其辩论真诀，人各偏执一见，不合先师正传之道。
观其《崔公入药镜》八十二句，言简而意尽，贯穿诸丹经之骨髓。
予不愧管窥之见，遂将吾师所授口诀，每四句下添一注脚，剖露玄机，作人天眼目。
后之来者与我同志，试留心玩诵，断断有神告心悟之效无疑也。
或者有云吾注不足为信，而崔公之言当以为实，依而行之，信而从之，运炼一身，则学仙之能事毕矣。
脩江混然子序。</p>
</blockquote>
<p>元时学仙人士甚多，七真得道后大盛也</p>
<h2 id="崔公入药镜注解">崔公入药镜注解</h2>
<p>混然子注</p>
<p>先天炁，后天炁。得之者，常似醉。</p>
<blockquote>
<p>先天炁者，乃元始祖炁也。此祖炁在人身天地之正中，生门密户悬中高处，天心是也。
神仙修炼，止是采取先天一炁，以为丹母。
后天炁者，乃一呼一吸，一往一来，内运之炁也。
呼则接天根，吸则接地根；呼则龙吟而云起，吸则虎啸而风生。
绵绵若存，归于祖炁内外混合，结成还丹。
自觉丹田火炽，畅于四肢。如痴如醉，美在其中。此所以得之者常似醉也。
《道德经》云：谷神不死，是谓玄牝。玄牝之门，是为天地根。绵绵若存，用之不勤。
《易·坤卦》云：黄中通理，正位居体，美在其中，而畅于四肢，如斯之谓也。</p>
</blockquote>
<p>由呼吸炼之</p>
<p>日有合，月有合。穷戊己，定庚甲。</p>
<blockquote>
<p>日月者，太阳太阴也。
天有黄道为度，三百六十五度四之一。
其运转也，一日一周。日月行乎其间，往来上下，迭为出入，此所以分昼夜而定寒暑也。
当冬至之节，一阳生于复，日从北行，月从南行。
夏至之节，一阴生于姤，日从南行，月从北行。
日行一日一度，至三十度，与太阴会。
月本无光，借日之光。月行一日十二度有零，至三十日，行满周天之度。
每月晦朔，与太阳同会所行之宫，日月合壁，晦象年终，朔象岁首，会而复离，离而复还。
月因日以受其明，阳魂渐长，阴魄渐消。
至初八日夜，阳半阴半为上弦；至十五日夜，与日对照为望，故圆。
圆满之极，其理当亏，于是阴魄渐长，阳魂渐消。
至二十三日夜，阴半阳半为下弦；至三十日夜为晦，又复与日同会。
此天之日有合，月有合也。
反求于身，吾身一天地，亦有日月也。
以身为乾坤，以坎离为药物，以日月运行为火候。
百姓日用而不知，岂知行之。吾身与天地日月无不同也。
当作丹之时，运日月之双轮，簇阴阳于一息，日月归鼎，阴阳媾精，烹之炼之，结成圣胎。
此吾身日有合、月有合也。
了真子曰：玉池常滴阴阳髓，金鼎时烹日月精是也。
既明日月之合，必穷戊己之源。
戊己者，中央土也。
水火分为上下，木金列于东西。木为火母，金为水母，若非戊己之功，水火不能既济，金木不得归并。
当施化之际，是用戊土从坎起，进之以阳火，己土从离降，退之以阴符，摄回四象而同炉，此戊己之功也。
既穷戊己之理，必定庚甲之方。
庚西方，金也、情也、虎也。甲东方，木也、性也、龙也。
言人之情，好于驰骋，见物即逐，如虎猖狂，故每伤于性。
性被情迷，不能为主，如龙奔腾，故二物间隔。
大修行人，制之不难。遇此时正好下手施功，须仗黄婆媒合，旋斗柄之机，一息之间即得金木归并，情性合一，龙虎入鼎，心虚湛然，此所以定庚甲也。丹家妙用，宜乎生甲生庚，学者不可不知也。</p>
</blockquote>
<p>一息之间即得金木归并，情性合一，仍是胎息</p>
<p>上鹊桥，下鹊桥。天应星，地应潮。</p>
<blockquote>
<p>人身夹脊，比天之银河也。银河阻隔，而有灵鹊作桥，故有鹊桥之说。人之舌亦言鹊桥也。
凡作丹之时，以黄婆引婴儿上升泥丸，与姹女交会，名曰上鹊桥也。
黄婆复徘徊，笑引婴儿姹女同归洞房，必从泥丸而降，故曰下鹊桥也。
黄婆、婴儿、姹女非真有也，乃譬喻之说，无出乎身、心、意三者而已。
默运之功，内仗天罡斡运，外用斗柄推迁。
起火之时，觉真气腾腾上升，如潮水之初起，直上逆流，故曰天应星、地应潮也。
丹经云：工夫容易药非遥，拨动天轮地应潮是也。</p>
</blockquote>
<p>夹脊要通</p>
<p>起巽风，运坤火。入黄房，成至宝。</p>
<blockquote>
<p>作丹之法，乃炼吾身中真铅真汞也。
铅遇癸生之时，便当鼓动巽风，扇开炉鞴，运动坤宫之火，沉潜于下，抽出坎中之阳，去补离中之阴，成乾之象，复归坤位而止，片晌之间，发火煅炼，铅清汞洁，结成空炁金胎，历劫不坏，此所以入黄房成至宝也。
《度人经》云：中理五炁，混合百神，十转回灵，万炁齐仙。
萧廷芝云：大药三般精、气、神，天然子母互相亲，回风混合归真体，煅炼工夫日日新。是也。</p>
</blockquote>
<p>鼓动臣火民火</p>
<p>水怕干，火怕寒。差毫发，不成丹。</p>
<blockquote>
<p>修真内炼之要，鼎中之水不可干，炉内之火不可寒。
《丹经》所谓：金鼎常留汤火暖，玉炉不要火教寒是也。
以外丹言之，凡作丹之时，行武炼文烹之功，大要调和火力。
若用之太过，则火燥水滥，不及则水干火寒。
务在行之停句，一刻周天，水火既济，鼎内丹结，自然而然也。若差之毫发不成丹矣。
仙师云：药有老嫩，火有斤两，学者不可不知。
了真子有云乎：七返九还须识主，工夫毫发不容差。
《悟真篇》云：大都全藉修持力，毫发差殊不作丹。是也。</p>
</blockquote>
<p>口干腹寒则不对</p>
<p>铅龙升，汞虎降。驱二物，勿纵放。</p>
<blockquote>
<p>铅者，坎中一点真阳，谓之龙也。汞者，离中一点真阴，谓之虎也。
凡作丹之时，飞戊土抽坎中之铅，木生火而炎，上升泥丸，龙从火里出，故曰铅龙升也。
用己土摄离中之汞，金生水而流，下降丹田，虎向水中生，故曰汞虎降也。
擒捉之功，非加武火之力，则铅龙不升。
非用文火之力，则汞虎不降。
一息周流妙在坚刚，着力擒龙虎入鼎，烹炼化为玉浆，故曰驱二物，勿纵放也。
张紫阳云：西山白虎性猖狂，东海青龙不可当，两手捉来令死斗，炼成一块紫金霜。是也。</p>
</blockquote>
<p>虚心实腹 冰心暖腹</p>
<p>产在坤，种在乾。但至诚，法自然。</p>
<blockquote>
<p>张紫阳云：要知产药川源处，只在西南是本乡。此所以言吾身西南方，乃坤位也。
人腹为坤，人首为乾，坤居下为炉，乾居上为鼎。
金丹大药产在坤，种在乾。
凡作丹采药之时，必从坤位发端，沉潜尾闾温养。见龙当加武火，逼逐真阳之气，逆上乾宫交姤，复还坤位而止，猛烹极煅，结成至宝。
故曰产在坤，种在乾。
其中复有先天产药之时，观心吸神，握定不泄，皆助火侯之力。
古仙往往秘而不言，此最上机关，人谁知之。
行持之间，唯在存诚。野战防危，法天象地，应化自然。故曰：但至诚法自然也。</p>
</blockquote>
<p>猛烹极煅武火之力</p>
<p>盗天地，夺造化。攒五行，会八卦。</p>
<blockquote>
<p>提挈天地，握定阴阳，攒簇五行，合会八卦，此神仙之学也。
天地者，即乾坤也。造化者，即阴阳也。五行者，金木水火土也。八卦者，乾坤坎离震巽艮兑是也。
且夫天地之大，造化之深，五行分布，八卦环列，以何术能盗之夺之、攒之会之？
盗者，窃也。夺者，取也。攒者，簇也。会者，合也。
此言丹家之法，妙在口传。凡作丹真诀，只在些儿消息。
待时至气化，药产神知，便当闭风关，塞艮户，斡天罡，旋斗柄，运符火之一息，簇三千六百之正炁，回七十二侯之要津，颠倒五行，会合八卦，总归土釜，牢固封闭，须臾调泄火发，武炼猛烹，结成圣胎。
所以一刻工夫，夺一年之节候。
《丹经》云：人心若与天心合，颠倒阴阳只片时。此即一呼一吸能夺造化。
人一日有一万三千五百呼，一万三千五百吸。一呼一吸为一息，则一息之间，潜夺天运一万三千五百年之数。一年三百六十日，四百六十八万息，潜夺天运四百八十六万年之数。于是换尽阴浊之躯，变成纯阳之体，神化自在，聚则成形，散则成风，出有入无，隐显莫测，岂不奇哉。</p>
</blockquote>
<p>黄易小说破碎虚空：<code>天地一太极，人身一太极，太极本为一，因心成大小，因意成内外，若能去此心意，岂有内外之分、你我之别，天地既无尽，人身岂有尽，尽去诸般相</code>。</p>
<p>水真水，火真火。水火交，永不老。</p>
<blockquote>
<p>水居北方，在卦为坎，在身为肾。
火居南方，在卦为离，在身为心。
水中藏火，火中藏水。
人心中一点真液，乃真水也。肾中一点真阳，乃真火也。
水火分于上下，何由而交之？
必假戊己真土擒制逼逐，得其真火上升，真水下降，同归土釜。
水火既济，结成金丹，一炁纯阳与天齐寿。故曰水火交，永不老也。</p>
</blockquote>
<p>山巅取水，海底觅火</p>
<p>水能流，火能焰。在身中，自可验。</p>
<blockquote>
<p>水在上，故能流润于下；火在下，故能炎焰于上，此天地水火升降自然之理。
人身作丹，运用之时，亦复如是。故曰：在身中自可验也。</p>
</blockquote>
<p>天要下雨，海要升腾</p>
<p>是性命，非神气。水乡铅，只一味。</p>
<blockquote>
<p>性即神也，命即气也。性命混合，乃先天之体也；神气运化，乃后天之用也，故曰：是性命，非神气也。
修炼之士欲得其性灵命固，从下手之初，必是采水乡之铅。水乡铅者，坤因乾破而为坎，坎水中而有乾金，金为水母，母隐子胎，一点真阳居于此处，遇身中子时阳动之际，急急采之。
紫阳所谓铅遇癸生须急采，采时须以徘徊之意引火逼金，正所谓火逼金行颠倒转，自然鼎内大丹凝。
只此一味，为大道之根。
云房云：生我之门死我户，几个惺惺几个悟，夜来铁汉细寻思，长生不死由人做。
指此一味，直欲世人于此寻之，方是炼丹之本。
丹经云：好把真铅着意寻，华池一味水中金。是也。</p>
</blockquote>
<p>水中火发</p>
<p>归根窍，复命关。贯尾闾，通泥丸。</p>
<blockquote>
<p>作丹妙用，要明玄关一窍，一性正位，万化归根复命之道，必由三关而转。故曰归根窍，复命关也。
当复命之时，飞神海底，存火熏蒸，精化为气，拨动顶门关捩，从尾闾徐徐提起，直上泥丸，交姤炼气化为神。神居泥丸为本宫，则有万神朝会。故曰贯尾闾，通泥丸也。
火师汪真君奥旨云：夹脊三关透顶门，衔花骑鹿走如云，捉花骑鹿踏云去，霍地牛车前面迎。
《黄庭经》云：子欲不死修昆仑。
《还元篇》云：悟道显然明廓落，闲闲端坐运天关。
《道德经》云：归根曰静，静曰复命。其说是已。</p>
</blockquote>
<p>天得一以清，地得一以宁</p>
<p>真橐龠，真鼎炉。无中有，有中无。</p>
<blockquote>
<p>橐者，虚器也，鞴也。龠者，其管也，窍也。言人昼夜一呼一吸之气，气为之风，如炉鞴之抽动，风生于管，炉火自炎，久久心息相依，丹田如常温暖，此吾身有真鞴龠也。
《道德经》云：天地之间，其犹橐龠乎，虚而不屈，动而愈出。是也。
鼎者，乾也，性也。炉者，坤也，命也。
既鼓动吾身之橐龠，必采药物以入鼎。
采药之时，加武火之功，以性斡运于内，以命施化于外，片晌之间乾坤合一，神炁交会，结成还丹，以为圣胎。故曰真鼎炉也。
既得还丹成象，以文火温养，虚心以守其性，实腹以养其命，恍惚杳冥之中，无中生有，有中生无，此即静极复动，动极复静。故曰无中有，有中无也。</p>
</blockquote>
<p>息息如此</p>
<p>托黄婆，媒姹女。轻轻地，默默举。</p>
<blockquote>
<p>黄婆、姹女，皆强名也。黄婆者，坤土也，即戊己土也，又言意也。
姹女，兑金也。兑为少女，金隐水中。
凡作丹必托黄婆为媒，通姹女之情，以戊土藏火，火逼金行。
当起火之初，受炁且柔，要当拨转顶门关捩，从尾闾穴轻轻地默默而举，须臾火力炽盛，河车不可暂停，运入南宫复还元位，嫁与金公而作老郎。
崔公苦口叮咛，以谓世人不达还丹之旨，故喻托以黄婆媒于姹女，直欲世人晓此理也。
《悟真篇》云：姹女游行自有方，前行须短后须长，归来却入黄婆舍，嫁个金公作老郎。是也。</p>
</blockquote>
<p>轻轻默默</p>
<p>一日内，十二时。意所到，皆可为。</p>
<blockquote>
<p>意者，性之用，即真土也。一日之内十二时辰，有一年之节侯，自子时至辰巳六时属阳，自午时至戌亥六时属阴。
一阳来复，身中子时也。一阴生姤，身中午时也。
且夫水火间于南北，木金隔于东西，此四象何由而合，必假意以通消息。
是以天地造化一刻可夺。一日之内十二时中，无昼无夜，念兹在兹，常惺惺地。
动念以行火，息念以温养火。此所以意所到，皆可为也。</p>
</blockquote>
<p>意到神气相抱</p>
<p>饮刀圭，窥天巧。辨朔望，知昏晓。</p>
<blockquote>
<p>饮者，宴也。刀者，水中金也。圭者，戊己真土也。
言作丹采药之时，必采水中之金，金不得自升，必假戊土化火，逼逐金行，度上泥丸。
金至此化为真液，如琼浆甘露，一滴落于黄庭，宴之味之，津液甘美。故曰饮刀圭也。
窥者，观也。言能观天道运化之功，遂执天而行，旋吾身斗柄之机，一刻之间能夺天地造化。故曰窥天巧也。
《阴符经》所谓观天之道，执天之行，尽矣。
纯阳诗曰：纵横北斗心机巧，颠倒南辰胆气雄。是也。
辨朔望者，以一岁言之，冬至为朔，夏至为望；以一月言之，初一为朔，十五日为望；以一日言之，子时为朔，午时为望；以一时言之，初一刻为朔，正四刻为望；以六十四卦言之，复卦为朔，姤卦为望。以一身言之，尾闾穴为朔，泥丸为望；子宫进火为朔，午位退符为望。
既明此理，又要知其晓昏。昏者，暮也。晓者，朝也。于卦有朝屯暮蒙之理，一卦六爻，颠倒用之，遂为两卦。朝屯一阳生于下，暮蒙一阴生于上，一阳一阴，一进一退，人身运化，与天地同也。达此理者，可以长生久视，与锺吕并驾，同日而语矣。有何疑哉。</p>
</blockquote>
<p>如久旱甘露</p>
<p>识浮沉，明主客。要聚会，莫间隔。</p>
<blockquote>
<p>浮者，汞也。沉者，铅也。离汞居上曰浮，坎铅居下曰沉。
修丹之诀，沉者必使其升，浮者可使其降。故曰识浮沉也。
既识浮沉，须明主客。主者，命也。客者，性也。有身则有命，有命则有性。性依命立，命从性。是以命为性之母，故为主；性为命之子，故为客。日逐之间，借身为用，仙师所谓让他为主我为宾是也。
既明主客，以铅汞而同炉，主客而同室，绵绵若存，于二六时中，回光返照，打成一片，道满太虚。
若夫时至气化，机动籁呜，火从脐下而发，水向顶中而生，其妙自有不期然而然者。
孔子所谓：道也者，不可须臾离也，可离非道也。
程子亦云：常心要在腔子裹。
虚靖天师曰：神一出便收来，神返身中炁自回，如此朝朝与暮暮，自然赤子产灵胎。
此所以要聚会，莫间隔也。</p>
</blockquote>
<p>铅汞合，主客融</p>
<p>采药时，调火功。受气吉，防成凶。</p>
<blockquote>
<p>采药时者，乃身中一阳来复之时也。于斯时则当闭关，行火之功。
妙在调泄停匀，从三关运转，一举三时，周流复位，万气凝真。
当此之时，独受于我神之畅快，喜庆难言。故曰受炁吉也。
行火退符之间，务在存诚一念，不可间断。
设或纤毫差失，遂成凶矣。
密意防护，不可不谨，是用野战防危。故曰防成凶也。
《丹经》云：配合虎龙交姤处，此时如过小桥时。是也。
或曰：性静无为，要坐便坐，要眠便眠，何必辨采药调火。盖不知有造化者耳，未足与议也。</p>
</blockquote>
<p>破顽空</p>
<p>火候足，莫伤丹。天地灵，造化怪。</p>
<blockquote>
<p>炼得黄芽满鼎，白雪漫天，婴儿成象，故火候足也。
火侯既足，只宜沐浴温养。若不知止足，妄意行火，反伤丹矣。
丹成之后，天地混合，神炁自灵，仙师所谓虚室生白，神明自来，故曰天地灵也。
当此之时，宜加宝爱，调息务在微细，于静定之中，内不出，外不入，形忘物忘，心同太虚，一炁纯阳，故造化怪也。</p>
</blockquote>
<p>文武兼备</p>
<p>初结胎，看本命。终脱胎，看四正。</p>
<blockquote>
<p>祖劫天根，居混沌之中，乃为结胎之所。
下手之初，炼精化为炁，炼气化为神，炼神化为虚，炼虚合道，结为圣胎。
初结胎之时，常于命蒂守之。故曰初结胎，看本命也。
十月胎圆，移神上居泥丸，调神出壳，直待功成行满，上帝诏临，打破虚空，真人上举，驾红云，跨白鹤，东西南北无所往而不可。故曰终脱胎，看四正。
《静中吟》云：一朝功满人不知，四面皆成夜光阙。是也。</p>
</blockquote>
<p>胎从伏气中结</p>
<p>密密行，句句应。</p>
<blockquote>
<p>此二句总结前八十句，言大道金丹，进火退符，夺造化之妙诀，行之一身，如空谷之应声，阳燧之取火，方诸之取水，神通气感，何其速之如是。故曰密密行，句句应。
丹经云：视之不见听不闻，及至呼时又却应。是也。</p>
</blockquote>
<p>退藏于密</p>
<h3 id="挂金索">挂金索</h3>
<p>一更端坐，下手调元炁。混沌无言，绝念存真意。呼吸绵绵，配合居中位。拨转些儿，黍米藏天地。</p>
<p>二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。</p>
<p>三更鸡叫，冬至阳初动。取坎填离，直向泥丸送。火运周天，炉内铅投汞。九转丹成，白雪飞仙洞。</p>
<p>四更安乐，万事都无想。水满华池，浇灌灵根长。静裹乾坤，仙乐频频响。道大冲虚，名挂黄金榜。</p>
<p>五更月落，渐觉东方晓。谷里真人，已见分明了。玉户鸾骖，金顶龙蟠绕。打破虚空，万道金光皎。</p>
<hr>
<p><a href="https://jesselau.com/ruyaojing/">https://jesselau.com/ruyaojing/</a></p>

  </div>
</article>
        </div>
        

  

  

      </div>
    </main>

    <footer id="footer" class="footer">
      <div class="social-links">
      <a href="mailto:your@email.com" class="iconfont icon-email" title="email"></a>
      <a href="http://localhost:1313" class="iconfont icon-stack-overflow" title="stack-overflow"></a>
  <a href="https://siteofen.github.io/zh-cn/index.xml" type="application/rss+xml" class="iconfont icon-rss" title="rss"></a>
</div>

<div class="copyright">

  

  <span class="copyright-year">
    &copy; 
    2017 - 
    2022<span class="heart"><i class="iconfont icon-heart"></i></span><span>om</span>
  </span>

  
  <span id="busuanzi_container_site_pv">
    <span id="busuanzi_value_site_pv"></span>
  </span>
  &nbsp;
  <span id="busuanzi_container_site_uv">
    <span id="busuanzi_value_site_uv"></span>
  </span>

</div>

    </footer>

    <div class="back-to-top" id="back-to-top">
      <i class="iconfont icon-up"></i>
    </div>
  </div>
  
  <script src="https://cdn.jsdelivr.net/npm/jquery@3.2.1/dist/jquery.min.js" integrity="sha256-hwg4gsxgFZhOsEEamdOYGBf13FyQuiTwlAQgxVSNgt4=" crossorigin="anonymous"></script>
  <script src="https://cdn.jsdelivr.net/npm/slideout@1.0.1/dist/slideout.min.js" integrity="sha256-t+zJ/g8/KXIJMjSVQdnibt4dlaDxc9zXr/9oNPeWqdg=" crossorigin="anonymous"></script>
  <script src="https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.js" integrity="sha256-XVLffZaxoWfGUEbdzuLi7pwaUJv1cecsQJQqGLe7axY=" crossorigin="anonymous"></script><script></script><script src="https://cdn.jsdelivr.net/npm/raphael@2.2.7/raphael.min.js" integrity="sha256-67By+NpOtm9ka1R6xpUefeGOY8kWWHHRAKlvaTJ7ONI=" crossorigin="anonymous"></script> <script src="https://cdn.jsdelivr.net/npm/flowchart.js@1.8.0/release/flowchart.min.js" integrity="sha256-zNGWjubXoY6rb5MnmpBNefO0RgoVYfle9p0tvOQM+6k=" crossorigin="anonymous"></script>



<script type="text/javascript" src="/js/main.min.c99b103c33d1539acf3025e1913697534542c4a5aa5af0ccc20475ed2863603b.js"></script>








</body>
</html>
