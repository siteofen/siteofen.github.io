<!doctype html><html lang=zh-cn>
<head>
<meta charset=utf-8>
<meta http-equiv=x-ua-compatible content="IE=edge,chrome=1">
<title>太上老君元道真经注解 - Om</title>
<meta name=renderer content="webkit">
<meta name=viewport content="width=device-width,initial-scale=1,maximum-scale=1">
<meta http-equiv=cache-control content="no-transform">
<meta http-equiv=cache-control content="no-siteapp">
<meta name=theme-color content="#f8f5ec">
<meta name=msapplication-navbutton-color content="#f8f5ec">
<meta name=apple-mobile-web-app-capable content="yes">
<meta name=apple-mobile-web-app-status-bar-style content="#f8f5ec">
<meta name=author content="om"><meta name=description content="太上老君元道真经注解 合明子隐芝内秀注 释题曰：元者，本也，始也。道者，太上真一之道也。经者，径也，本始之真元。此经最妙，故曰真经。 元道者，老君"><meta name=keywords content="Om,嗡">
<meta name=generator content="Hugo 0.92.2 with theme even">
<link rel=canonical href=https://siteofen.github.io/zh-cn/reading/%E5%85%83%E9%81%93%E7%BB%8F%E6%B3%A8%E8%A7%A3/>
<link rel=apple-touch-icon sizes=180x180 href=/apple-touch-icon.png>
<link rel=icon type=image/png sizes=32x32 href=/favicon-32x32.png>
<link rel=icon type=image/png sizes=16x16 href=/favicon-16x16.png>
<link rel=manifest href=/manifest.json>
<link rel=mask-icon href=/safari-pinned-tab.svg color=#5bbad5>
<link href=/sass/main.min.f92fd13721ddf72129410fd8250e73152cc6f2438082b6c0208dc24ee7c13fc4.css rel=stylesheet>
<link rel=stylesheet href=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.css integrity="sha256-7TyXnr2YU040zfSP+rEcz29ggW4j56/ujTPwjMzyqFY=" crossorigin=anonymous>
<link rel=stylesheet href=/css/evencustom.css>
<meta property="og:title" content="太上老君元道真经注解">
<meta property="og:description" content="太上老君元道真经注解 合明子隐芝内秀注 释题曰：元者，本也，始也。道者，太上真一之道也。经者，径也，本始之真元。此经最妙，故曰真经。 元道者，老君">
<meta property="og:type" content="article">
<meta property="og:url" content="https://siteofen.github.io/zh-cn/reading/%E5%85%83%E9%81%93%E7%BB%8F%E6%B3%A8%E8%A7%A3/"><meta property="article:section" content="reading">
<meta property="article:published_time" content="2022-02-23T20:06:41-05:00">
<meta property="article:modified_time" content="2022-02-23T20:06:41-05:00"><meta property="og:site_name" content="Om">
<meta itemprop=name content="太上老君元道真经注解">
<meta itemprop=description content="太上老君元道真经注解 合明子隐芝内秀注 释题曰：元者，本也，始也。道者，太上真一之道也。经者，径也，本始之真元。此经最妙，故曰真经。 元道者，老君"><meta itemprop=datePublished content="2022-02-23T20:06:41-05:00">
<meta itemprop=dateModified content="2022-02-23T20:06:41-05:00">
<meta itemprop=wordCount content="5302">
<meta itemprop=keywords content="元道经,丹道,"><meta name=twitter:card content="summary">
<meta name=twitter:title content="太上老君元道真经注解">
<meta name=twitter:description content="太上老君元道真经注解 合明子隐芝内秀注 释题曰：元者，本也，始也。道者，太上真一之道也。经者，径也，本始之真元。此经最妙，故曰真经。 元道者，老君"><!--[if lte IE 9]><script src=https://cdnjs.cloudflare.com/ajax/libs/classlist/1.1.20170427/classList.min.js></script><![endif]--><!--[if lt IE 9]><script src=https://cdn.jsdelivr.net/npm/html5shiv@3.7.3/dist/html5shiv.min.js></script>
<script src=https://cdn.jsdelivr.net/npm/respond.js@1.4.2/dest/respond.min.js></script><![endif]-->
<script async src=//busuanzi.ibruce.info/busuanzi/2.3/busuanzi.pure.mini.js></script>
</head>
<body>
<div id=mobile-navbar class=mobile-navbar>
<div class=mobile-header-logo>
<a href=/zh-cn/ class=logo>Om</a>
</div>
<div class=mobile-navbar-icon>
<span></span>
<span></span>
<span></span>
</div>
</div>
<nav id=mobile-menu class="mobile-menu slideout-menu">
<ul class=mobile-menu-list>
<a href=/zh-cn/>
<li class=mobile-menu-item>主页</li>
</a><a href=/zh-cn/post/>
<li class=mobile-menu-item>目录</li>
</a><a href=/zh-cn/categories/%E9%81%93/>
<li class=mobile-menu-item>道</li>
</a><a href=/zh-cn/categories/%E4%BD%9B/>
<li class=mobile-menu-item>佛</li>
</a><a href=/zh-cn/tags/%E6%97%A9%E6%99%9A%E8%AF%BE/>
<li class=mobile-menu-item>课</li>
</a><a href=/zh-cn/tags/>
<li class=mobile-menu-item>标签</li>
</a><a href=/zh-cn/categories/>
<li class=mobile-menu-item>分类</li>
</a>
</ul>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/reading/%E5%85%83%E9%81%93%E7%BB%8F%E6%B3%A8%E8%A7%A3/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
</nav>
<div class=container id=mobile-panel>
<header id=header class=header>
<div class=logo-wrapper>
<a href=/zh-cn/ class=logo>Om</a>
</div>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/reading/%E5%85%83%E9%81%93%E7%BB%8F%E6%B3%A8%E8%A7%A3/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
<nav class=site-navbar>
<ul id=menu class=menu>
<div class=dropdown>
<li class=menu-item>
<a class=menu-item-link href=/zh-cn/>主页</a>
</li>
</div><div class=dropdown>
<li class=menu-item>
<a class=menu-item-link href=/zh-cn/post/>目录</a>
</li>
<div class=dropdown-content>
<a class=menu-item-link href=/zh-cn/reading/>阅读</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E9%81%93/>道</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/%E4%BD%9B/>佛</a>
</li>
<div class=dropdown-content>
<a class=menu-item-link href=/zh-cn/categories/%E7%A6%85%E5%AE%97/>禅宗</a>
<a class=menu-item-link href=/zh-cn/categories/%E5%87%80%E7%95%8C%E6%B3%95%E5%B8%88/>净界法师</a>
</div>
</div><div class=dropdown>
<li class=menu-item>
<a class=menu-item-link href=/zh-cn/tags/%E6%97%A9%E6%99%9A%E8%AF%BE/>课</a>
</li>
</div><div class=dropdown>
<li class=menu-item>
<a class=menu-item-link href=/zh-cn/tags/>标签</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/>分类</a>
</li>
</div>
</ul>
</nav>
<link rel=stylesheet href=https://siteofen.github.io/evencustom.css>
</header>
<main id=main class=main>
<div class=content-wrapper>
<div id=content class=content>
<article class=post>
<div class=post-content>
<h2 id=太上老君元道真经注解>太上老君元道真经注解</h2>
<p>合明子隐芝内秀注</p>
<blockquote>
<p>释题曰：元者，本也，始也。道者，太上真一之道也。经者，径也，本始之真元。此经最妙，故曰真经。</p>
</blockquote>
<blockquote>
<p>元道者，老君元上之道也。
元上者，为穷高不测，为最上之宗，故曰元上。</p>
</blockquote>
<h3 id=元道上篇>元道上篇</h3>
<p>老君曰：其道有三，上中下也。</p>
<blockquote>
<p>此分三丹田，上中下也。
故上有泥丸，中有赤城，下有炁海，故曰三也。</p>
</blockquote>
<p>黄庭道有上中下也。</p>
<blockquote>
<p>仙经曰：一偶一奇之为乎，味不再尝，偶不再举。</p>
</blockquote>
<p>诸道各有三，皆其次也。</p>
<blockquote>
<p>言诸道者，不一之道。
故法有多门，为炼丹而成，各相而举，或控鲤而升天，或乘龙而上汉，或祭醮而朝元，或咽气而长生，或即溯流而延命矣。
仙经曰：道有万法，俱得长生，水有千源，尽朝东海，俱长生也。</p>
</blockquote>
<p>老君中道与黄庭上道比之，道有此三经，其最上者，元道也。此道至高，虚元玄妙，澹泊无为，动合自然，故学者难窥焉。</p>
<blockquote>
<p>最上者，为众经之首，妙者为诸法之门。</p>
</blockquote>
<p>非上士高机倏然自悟者，不可学也。</p>
<blockquote>
<p>故学者宿著道缘，志同铁石者，阴功助佑，仙气合成，道成归天。</p>
</blockquote>
<p>非惧于死常举于生者，亦不可学也。</p>
<blockquote>
<p>弃非道之财如冤家，离妖冶之色若仇雠者，方可与道相合。</p>
</blockquote>
<p>说诸中道多慕尚而行之，与此道难合，故久不降焉。</p>
<blockquote>
<p>此者若弃真求假，虽得理而难成，是不合也。</p>
</blockquote>
<p>若高机上士，特然行之，则自得无量也，</p>
<blockquote>
<p>此者为世人劣量浅学，选择坚固好生恶死之人，故曰高机上士也。</p>
</blockquote>
<p>通易无量。</p>
<blockquote>
<p>更无多难矣，出诸广也。</p>
</blockquote>
<p>又诸道皆有师奉，皆云犯罚不一，唯此道无诸犯罚，故无师奉。</p>
<blockquote>
<p>《内教经》云：为无为，念不念，动不动。此三者真伪相参，使曲直相教，以名有犯罚也。</p>
</blockquote>
<p>若诸小道，须择山林处，乃可行之，</p>
<blockquote>
<p>古高士混于尘寰，不可方可；中士隐于山林，方可不可。故元道与诸道，事有差别，法有捷门，亦无触犯而返损，禁诫异端，虚成疾息者。此元道理合重玄，故无诸损也。</p>
</blockquote>
<p>不然者有损也。</p>
<blockquote>
<p>仙经曰：小道易惑，中人易败。老子曰：不见可欲，使心不乱也。</p>
</blockquote>
<p>惟有此道，可以尘世而成之。</p>
<blockquote>
<p>仙经曰：上道无为，损而非损，至理自然，病而不病。老子曰：和其光同其尘，湛兮或存。故无损也。</p>
</blockquote>
<p>鼻引口吐，可以去乎寒热，</p>
<blockquote>
<p>老子曰：玄牝之门，此为生死之根，绵绵兮若存。能用此理即可天长地久，寒暑难侵。故呵属其心，心无积毒，故无寒暑。</p>
</blockquote>
<p>及可排积元炁。</p>
<blockquote>
<p>排积者，从赢入妙，微而成之，道自降矣。若人急用求当，返克而无功，故曰排积也。
元炁者，自然之炁，来自冥冥，降自虚无，悟者有无有用，而无无不无，故曰元炁也。</p>
</blockquote>
<p>闭气可以救饥劣，通百关，治万病，非养炁复元也；咽气可以救虚弱，非自然充满也。</p>
<blockquote>
<p>故上士修真，妙中体妙，出入无为，专守一道，玄中悟玄，不失元道也。
故仙经曰：鼓腮强咽，当为求死之由；闭极口奔，此是伤神之本。学道之人，切忌此也。</p>
</blockquote>
<p>行气可以润肌肤，非常道也。</p>
<blockquote>
<p>人能得志者，元炁充而有微，肌肤润而光泽。云行雨施，万物滋也；炁充百脉，万神灵也。仙经曰：无一毛不通于炁，无一节不住于神。</p>
</blockquote>
<p>此道归根复本，合于自然，故曰元道。</p>
<blockquote>
<p>老子曰：夫物芸芸，各复归其根。归根曰静，静曰复命。
大凡运用，须明三一，其炁自充，若忘而有为，终当自悟，不能返朴归根，此是失元道之理也。</p>
</blockquote>
<p>若修成者，坚筋补髓，固护五藏，清利泥丸，安静丹台。</p>
<blockquote>
<p>人若达道，筋骨自变，返少还童。
《中黄经》曰：肌肤霜白筋骨青，地府除籍天录名，坐察阴司役鬼神。
得元炁精爽，恬淡自然，天地护卫，毒物不行，诸疾不生。
《黄庭经》云：骨青筋赤体如霜，七窍去不祥，永得安也。</p>
</blockquote>
<p>六不妄入，三不妄出者，此道也。</p>
<blockquote>
<p>大凡修道，切忌六欲，内关于心，浊乱于神，浊于心，滞于炁，六欲动，起六情，六情动而六根浊，六根浊而六情染，六情染而与真道远矣。
三不出者，三丹田中三元正炁不可妄而施泄，为三丹田中有三元，三元凝而成三一，三一化而生三魂，三魂变而都万神。
万神者，元道阳神也。
故元神而成炁，炁结而成精，精化而为万神，故曰神。
神者，炁也。炁者精，精者道也，道者物也。
老子曰：恍恍惚惚，其中有物。物不可忘物。
仙经曰：施炁于人，能生其人；留炁于身，能生其身，故不妄出也。
《黄庭经》曰：若当决海百渎倾，叶去树枯失青青，故不得出也。</p>
</blockquote>
<p>秽浊尽出，真炁倘佯身腾太空，上为真人。自古登真者，皆因此道也。</p>
<blockquote>
<p>秽浊出者，谓久久而行，方得大道，五谷滓秽，自然顿绝也。仙经曰：子欲不死，腹中无滓，故曰尽出也。</p>
</blockquote>
<h3 id=元道中篇>元道中篇</h3>
<p>人者，万物之中至灵，与天地俱生于虚无之始，元炁结而成形。形既将立，则十天神降在人身中，化为神矣。</p>
<blockquote>
<p>老子曰：积精聚气，父母和合，阴阳交媾。
始一月为胚；二月为胞；三月为胎，形兆分也，三魂降焉；四月四神卫，四神者，青龙白虎朱雀玄武也；五月五藏安镇也；六月六律名六根也；七月生七魄也；八月八景见，和真八神也，八景者，五藏、三丹田是也；，九月安九宫，生九真，九官者，在泥丸周匝上下是也；十月成形，十天神降。
元道炁全，方得受生。故曰与虚无天地同生。
老子曰：天地媾精，已生其人。</p>
</blockquote>
<p>故能成其人矣。</p>
<blockquote>
<p>为得元道而成形也。</p>
</blockquote>
<p>既与天地同生于虚无之始，合与天地齐寿。
今且天地久长即为人不能长久者，何也？
曰：天地能长久者，盖为温静柔和，不移本性，常守虚寂，湛然不劳，而得自然之道，元真不散，故能久长也。
人不能长存者，缘生妄想，移于本性，不执自然，不守其根，自取其劳，常求自益，思虑不息，关机万端，故元炁随欲而消散，故不得长生也。</p>
<blockquote>
<p>人不能与天地长久者，天无为而人有为，地无欲而人有欲，天常明而人自昧，地基敦而人自浮，天炁轮而人炁滞，地伏泉而人有炁，此者与天地相返，自不守元道而体虚无，故不能同也。命延亿载者，为留炁身中，存其命也。</p>
</blockquote>
<p>六根本来虚静，为人自生妄想，六贼所牵，终不得归根。因此六贼：心妄生，目妄视，耳妄听，鼻妄香，口妄言，舌妄味。
终不能归根，故不可永存也。归根者，为复元炁之根本也。</p>
<blockquote>
<p>凡为贼乱中和，失其本性，心有妄而神自乱，目有妄而外视，耳有妄而外听，鼻有妄而失灵关，言有妄而失真行，舌有妄而玉液不结，皆因妄牵，去道远矣。</p>
</blockquote>
<p>复元气之道，别无他法，但降心湛寂而已矣。人常能虚心湛寂，则自然元炁复也。
复元炁之法，当以减息为候。心神湛寂，其息自减。减半息，增半寿也。</p>
<blockquote>
<p>半息者，为人一昼一夜有一万五千息。若能归根定住不至出入者，延命本寿外一半。</p>
</blockquote>
<p>从减息至无息，则复元归本矣，故可住世永劫而不坏也。</p>
<blockquote>
<p>闭息之道至妙，寄意念神，冥然体道，道复归身，神复归根，玄关微出，久而成真也。
经曰：凡人以有息为常，圣人以无息为常。
阴符经曰：死者，生之根，为无息之道也。</p>
</blockquote>
<p>动而有息，静而无息。故无息者，自然之道也。修元道之士，常宜以无息为是，有息为非，无息为常，有息为妄，先以减息为事则易而功多，若不以为事则难而功少，但湛然养炁，则三灵欢然，神魂畅焉，则元炁不习而至矣。</p>
<blockquote>
<p>老子曰：人能常清静，万神悉皆归。
《黄庭经》曰：心意如致欣昌，此之谓也。</p>
</blockquote>
<p>黄庭之道，有三十六慎，每一慎为应，至三十六应乃为半功。诸道应慎皆多，惟元道总一慎三应则成功也。</p>
<blockquote>
<p>故修道之士，积功而炼精熙为定。</p>
</blockquote>
<p>一慎者，慎其休止也。</p>
<blockquote>
<p>故修道内守坚固，事无暂忘，故不可休止也。若慎而止，万无一失。</p>
</blockquote>
<p>三应者，三转意也。一转意一百日。</p>
<blockquote>
<p>为次第而功积，相家有其月数。</p>
</blockquote>
<p>第一应一百日，有事可止，无事可减，至此则尘虑自灭。</p>
<blockquote>
<p>烦事俱不能兴动也。</p>
</blockquote>
<p>虚澹日增，此为第一应也，小功成矣。第二应二百日，忽忽自止为第二转意，至则不食五谷，不嗜五味，无大饥渴，是中功成矣。</p>
<blockquote>
<p>人至二百日后，小功成而中功满，永无饥渴。</p>
</blockquote>
<p>第三转意者，三百日元炁兀然自住，元道归根，饥渴不至，寒暑不侵，死籍永除，天地齐寿，通世为一周，此是大功成矣。</p>
<blockquote>
<p>得道之后，地府除籍，上天录名，东斗注算，西斗注禄，北斗落死，南斗上生，字标仙录，永为真人矣。故曰死籍永除矣。位入真仙，出入华胥之国，弃贱人间，因此而升天。</p>
</blockquote>
<p>有事止无事减者，功萌也。此法但有事无事皆可减矣，则元炁渐复也。
忽忽自止者，元炁将定也。兀然自止者，元炁已定也。
定者，万物皆坏，惟此定身永不动矣。
大君曰：从减息至无息，从无息至定。
定者，不取不舍，是无为之定，非执定之定也。
得此定者，阴阳自调，四时自离，元炁自满，众神自栖，惠通玄奥。</p>
<blockquote>
<p>老子曰：其智自悟，从无入有也。</p>
</blockquote>
<p>故阴阳调则百病不生，四时离则寒暑不侵，元炁满则永无饥渴，众神栖则兵虎不害，惠通玄奥则万事不生，皆自然之道成矣。</p>
<blockquote>
<p>惠谓不出户知天下，不窥牖见天道。</p>
</blockquote>
<p>大君曰：人之思虑不一者，元炁皆销散，阴魄盛矣。惟此道功成，妄自灭也。</p>
<blockquote>
<p>修道之人，至三百日后犹有阴魔相恼，尸鬼动摇，忽自猖狂，转生情切，往往自退，切宜守也。</p>
</blockquote>
<p>纵有所发无不善也，所用无不中也，故有善发、有惠发、通发，皆自然而然也，永无喜怒哀惧惊恶之发矣。</p>
<blockquote>
<p>人志道，喜怒俱息，祸害不生，永得功行相承，妙自致矣。</p>
</blockquote>
<p>大君曰：长生无他。神全、气全、形全而已。神全虚无，气全湛寂，形全清静。元炁充积，形永存矣。神炁皆全，故能举形而升仙矣。</p>
<blockquote>
<p>充者满积者，结众化成神明也。</p>
</blockquote>
<h4 id=住气兼行气法>住气兼行气法</h4>
<p>诀曰：调气减息，其功稍迟，若住炁兼行炁，其功倍也。
住炁者，候神安和，久而宁帖，因而住之，至于极者为行通。
每候鸡鸣前至寅时，可行五七通，渐渐加至十通，或作意渐增之，意炁俱定即定，恬自极。初可以鼻进，数息便住，至极有益无损，甚微妙也。</p>
<blockquote>
<p>每住息之时，须候常喘息，出了便住，此名外炁不忤。亦须先净一室，择其良友专数其息，此要渐渐增多也。</p>
</blockquote>
<p>如此行减息之道，功倍速成。</p>
<blockquote>
<p>阴符经曰：绝利一源，用师十倍。</p>
</blockquote>
<p>其慎者，吐引大奔。初修之士故未免也，不得不慎，其奔吐宜慎之为妙。</p>
<blockquote>
<p>不慎者，忽有内伤，心见反损也。经仙曰：出微微入绵绵，明至理自通玄。</p>
</blockquote>
<p>大君曰：住炁可以通百关，除坚滞，治万病，导元炁。</p>
<blockquote>
<p>修行人住炁，若园人灌畦，一满而水通，百脉众物皆滋也，一炁而灵变万神，三丹俱王，故言要在导乎元炁。</p>
</blockquote>
<p>若百关不通则减息，元炁随意自开，津路流注，元炁与津液所及之处，先化为髓，永不坏也。</p>
<blockquote>
<p>《中黄经》曰：蒸荒曝骨达诸关，握固渐通，开百翘。百窍关连总有神，由子躯除归我身。怡然得达自明真，自明之道永长存。故不坏矣。
炁初时则觉遍身微热，此是元炁充满四肢，盈溢百窍，故曰在此应也。
即须握固，运入三丹田。三丹田出，故流遍于身，通于百神，可使毛发踯躅，容貌光芒，颜如处女。
仙经曰：无一毛不通于炁，无一节不住于神。此是练骨法，久久集之，则金髓玉骨长生仙矣。</p>
</blockquote>
<p>大君曰：减息住炁，以无息为常，定炁为功。
若犹喊息则功迟，若专住炁则难得至于无息。
若通百关，兼行炁减息，则元炁自然充盈，其功速倍而成矣。
元炁全身以不举不动为头，以不出不入为足是也。泯其万境，息此六情，普洗烦心，松涤诸想。</p>
<h3 id=元道下篇>元道下篇</h3>
<p>下篇无他法，皆言报功。经曰：但是首篇，不见其文，道成将举乃可见也。
言其报功者，报修元道之功也。
经曰：报功之事，皆是仙家灵变，神用之仪饰，驾驭之灵物，宫阙之异观，饮僎之珍羞，引从之童仆，赏玩一之玄乐，以报修行之功矣，万代记录，如茅君九锡为上道又百倍。学元道者，无辞劝矣。下篇首目约数十篇，所记者五篇，今以录之。</p>
<blockquote>
<p>《中黄经》曰：人得道之后，升身于寥天之上，驭以九霄之仪仗也。
天尊所赐者，十方彩女各执旌麾，百龙引驾，玉童相随，前有龙幡，后有虎旗，羽服飘飘，八风齐吹，八鸾而后鸣成歌，九凤而前唱成曲，项戴七曜玲珑之冠，足著五色卷云之履，裙拖蝉带之裙，被搭离罗之被，佩于金虎之印，上朝太清仙帝者。
帝者，金阙玄元老君。功报一，志报二，不退报三，不怠报四，不须拾报五。元道报别录。
大君者，是南斗之中长生大君也。
此五者不拾，则元道功元斗不成矣。
所慎休止，若不休止，万不错矣。
尘世之事或难行之，时有休止，休止之中，不可不慎，今录戒慎于后，为慎休之者言矣。
一大息，减二日功。一小乏，减二日功。一大乏，减三十日功。一小醉兼吐者，减六十日功。一大醉兼吐者，减一年功。一犯欲，减三十日功。一大嗔，减二十日功。一哀一惧，各减七日功。一饱一饥，各减五日功。一惊，减十日功。一劳一倦，各减二十日功。一烦一燥，各减五日功。一忿，减十日功。</p>
</blockquote>
<p>凡饮食触犯，寒暑过差，风湿所及，起居失节，言语散杂，</p>
<blockquote>
<p>老子曰：多言数穷，不如守中。
仙经曰：闭言之人，与道合真。又防泄天机。
《易》曰：慎言语，节饮食，内守冲和。恐失其道也。
经云：与人争曲直，阴功减算寿。</p>
</blockquote>
<p>思虑烦多，此皆减损元炁。随所犯轻重，度所减多少，随日而补之不可懈怠。
所言减者，损也。所减几日，并是减其实功。修元道之士，深宜慎之。
元炁难积而易散，关节易闭而难通。住炁固不可绝，其所减尤宜精至。
凡修，取五更初，起坐梳头，熟通一百馀过，披头，随意导引，摩掣四肢，呵吐浊炁，微微然待元炁调帖，无思虑，心湛寂至微，自然喘息微而其息自减，减至半息增半寿，减至无息元道之功成矣。
古之真人，勤而行之，顷刻无舍者，一年功成矣。若是日行二时之功者，五年成矣。修成此道者，乃为太极元上真君。
此经从古至今，太上传十九人，皆各登仙升居太极，其经不留于世。
自大唐元和戊戌岁南统大君因传孟谪仙，孟谪仙转传于世，至虚至妙，遇而秘之，非人莫传，传之则殃及玄远。</p>
<p>赞曰：
有元道兮，虚无之祖，冥津之根，万经之首。
三一之门，说大魁廓，旨细微尘，杳兮得信，寂兮通神，产其有象，斗宿星辰，论其气也，永骨灵根。唯我元道，不澄自缴，浊之不浑，无无之教。
至定归根，元刚发泄，夫物芸芸，三十五分，得一长存，惟我元道，独处为尊。
无象之象，无始之魂，轮转日月，包裹乾坤。
圆兮张弓，敦兮复淳，性善利物，养乎群民，过贪者损，不足者均。自然非有，本合乎人。</p>
<hr>
<p><a href=https://jesselau.com/taishanglaojunyuandaozhenjing/>https://jesselau.com/taishanglaojunyuandaozhenjing/</a></p>
</div>
</article>
</div>
</div>
</main>
<footer id=footer class=footer>
<div class=social-links>
<a href=mailto:your@email.com class="iconfont icon-email" title=email></a>
<a href=http://localhost:1313 class="iconfont icon-stack-overflow" title=stack-overflow></a>
<a href=https://siteofen.github.io/zh-cn/index.xml type=application/rss+xml class="iconfont icon-rss" title=rss></a>
</div>
<div class=copyright>
<span class=copyright-year>
&copy;
2017 -
2022<span class=heart><i class="iconfont icon-heart"></i></span><span>om</span>
</span>
<span id=busuanzi_container_site_pv>
<span id=busuanzi_value_site_pv></span>
</span>
&nbsp;
<span id=busuanzi_container_site_uv>
<span id=busuanzi_value_site_uv></span>
</span>
</div>
</footer>
<div class=back-to-top id=back-to-top>
<i class="iconfont icon-up"></i>
</div>
</div>
<script src=https://cdn.jsdelivr.net/npm/jquery@3.2.1/dist/jquery.min.js integrity="sha256-hwg4gsxgFZhOsEEamdOYGBf13FyQuiTwlAQgxVSNgt4=" crossorigin=anonymous></script>
<script src=https://cdn.jsdelivr.net/npm/slideout@1.0.1/dist/slideout.min.js integrity="sha256-t+zJ/g8/KXIJMjSVQdnibt4dlaDxc9zXr/9oNPeWqdg=" crossorigin=anonymous></script>
<script src=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.js integrity="sha256-XVLffZaxoWfGUEbdzuLi7pwaUJv1cecsQJQqGLe7axY=" crossorigin=anonymous></script>
<script type=text/javascript src=/js/main.min.c99b103c33d1539acf3025e1913697534542c4a5aa5af0ccc20475ed2863603b.js></script>
</body>
</html>