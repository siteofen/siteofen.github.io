

> 尔时，元始天尊在七宝林中，五明宫内，与无极圣众，俱放无极光明，照无极世界，观无极众生，受无极苦恼；宛转世间，轮回生死，漂浪爱河，流吹欲海，沉滞声色，迷惑有无；无空有空，无色有色，无无有无，有有无有，终始暗昧，不能自明，毕竟迷惑。
>


> 天尊告曰：汝等众生，从不有中有，不无中无，不色中色，不空中空；非有为有，非无为无，非色为色，非空为空。空即是空，空无定空；色即是色，色无定色；即色是空，即空是色。若能知空不空，知色不色，名为照了，始达妙音。识无空法，洞观无碍，入众妙门，自然解悟，离诸疑网，不著空见，清静六根，断除邪障。我即为汝说是妙经，名曰护命，济度众生，随身供养，传教世间，流通读诵。即有飞天神王、破邪金刚、护法灵童、救苦眞人、金精猛兽，各百亿万众，俱来侍卫是经，随所供养，捍戹扶衰，度一切众生，离诸染著。
>

> 尔时天尊即说偈曰：视不见我　听不得闻 离种种边　名曰妙道。
