<!doctype html><html lang=zh-cn>
<head>
<meta charset=utf-8>
<meta http-equiv=x-ua-compatible content="IE=edge,chrome=1">
<title>黄庭内景经 - Om</title>
<meta name=renderer content="webkit">
<meta name=viewport content="width=device-width,initial-scale=1,maximum-scale=1">
<meta http-equiv=cache-control content="no-transform">
<meta http-equiv=cache-control content="no-siteapp">
<meta name=theme-color content="#f8f5ec">
<meta name=msapplication-navbutton-color content="#f8f5ec">
<meta name=apple-mobile-web-app-capable content="yes">
<meta name=apple-mobile-web-app-status-bar-style content="#f8f5ec">
<meta name=author content="om"><meta name=description content="上清章第一 上清紫霞虚皇前，太上大道玉晨君。闲居蕊珠作七言，散化五形变万神。 是为黄庭曰内篇，琴心三叠舞胎仙。九气映明出霄间，神盖童子生紫烟。 是"><meta name=keywords content="Om,嗡">
<meta name=generator content="Hugo 0.92.2 with theme even">
<link rel=canonical href=https://siteofen.github.io/zh-cn/post/%E9%BB%84%E5%BA%AD%E5%86%85%E6%99%AF%E7%BB%8F/>
<link rel=apple-touch-icon sizes=180x180 href=/apple-touch-icon.png>
<link rel=icon type=image/png sizes=32x32 href=/favicon-32x32.png>
<link rel=icon type=image/png sizes=16x16 href=/favicon-16x16.png>
<link rel=manifest href=/manifest.json>
<link rel=mask-icon href=/safari-pinned-tab.svg color=#5bbad5>
<link href=/sass/main.min.f92fd13721ddf72129410fd8250e73152cc6f2438082b6c0208dc24ee7c13fc4.css rel=stylesheet>
<link rel=stylesheet href=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.css integrity="sha256-7TyXnr2YU040zfSP+rEcz29ggW4j56/ujTPwjMzyqFY=" crossorigin=anonymous>
<link rel=stylesheet href=/css/evencustom.css>
<meta property="og:title" content="黄庭内景经">
<meta property="og:description" content="上清章第一 上清紫霞虚皇前，太上大道玉晨君。闲居蕊珠作七言，散化五形变万神。 是为黄庭曰内篇，琴心三叠舞胎仙。九气映明出霄间，神盖童子生紫烟。 是">
<meta property="og:type" content="article">
<meta property="og:url" content="https://siteofen.github.io/zh-cn/post/%E9%BB%84%E5%BA%AD%E5%86%85%E6%99%AF%E7%BB%8F/"><meta property="article:section" content="post">
<meta property="article:published_time" content="2022-02-23T20:06:41-05:00">
<meta property="article:modified_time" content="2022-02-23T20:06:41-05:00"><meta property="og:site_name" content="Om">
<meta itemprop=name content="黄庭内景经">
<meta itemprop=description content="上清章第一 上清紫霞虚皇前，太上大道玉晨君。闲居蕊珠作七言，散化五形变万神。 是为黄庭曰内篇，琴心三叠舞胎仙。九气映明出霄间，神盖童子生紫烟。 是"><meta itemprop=datePublished content="2022-02-23T20:06:41-05:00">
<meta itemprop=dateModified content="2022-02-23T20:06:41-05:00">
<meta itemprop=wordCount content="3717">
<meta itemprop=keywords content="黄庭内景经,黄庭经,"><meta name=twitter:card content="summary">
<meta name=twitter:title content="黄庭内景经">
<meta name=twitter:description content="上清章第一 上清紫霞虚皇前，太上大道玉晨君。闲居蕊珠作七言，散化五形变万神。 是为黄庭曰内篇，琴心三叠舞胎仙。九气映明出霄间，神盖童子生紫烟。 是"><!--[if lte IE 9]><script src=https://cdnjs.cloudflare.com/ajax/libs/classlist/1.1.20170427/classList.min.js></script><![endif]--><!--[if lt IE 9]><script src=https://cdn.jsdelivr.net/npm/html5shiv@3.7.3/dist/html5shiv.min.js></script>
<script src=https://cdn.jsdelivr.net/npm/respond.js@1.4.2/dest/respond.min.js></script><![endif]-->
<script async src=//busuanzi.ibruce.info/busuanzi/2.3/busuanzi.pure.mini.js></script>
</head>
<body>
<div id=mobile-navbar class=mobile-navbar>
<div class=mobile-header-logo>
<a href=/zh-cn/ class=logo>Om</a>
</div>
<div class=mobile-navbar-icon>
<span></span>
<span></span>
<span></span>
</div>
</div>
<nav id=mobile-menu class="mobile-menu slideout-menu">
<ul class=mobile-menu-list>
<a href=/zh-cn/>
<li class=mobile-menu-item>主页</li>
</a><a href=/zh-cn/post/>
<li class=mobile-menu-item>目录</li>
</a><a href=/zh-cn/categories/%E9%81%93/>
<li class=mobile-menu-item>道</li>
</a><a href=/zh-cn/categories/%E4%BD%9B/>
<li class=mobile-menu-item>佛</li>
</a><a href=/zh-cn/tags/%E6%97%A9%E6%99%9A%E8%AF%BE/>
<li class=mobile-menu-item>课</li>
</a><a href=/zh-cn/tags/>
<li class=mobile-menu-item>标签</li>
</a><a href=/zh-cn/categories/>
<li class=mobile-menu-item>分类</li>
</a>
</ul>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E9%BB%84%E5%BA%AD%E5%86%85%E6%99%AF%E7%BB%8F/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
</nav>
<div class=container id=mobile-panel>
<header id=header class=header>
<div class=logo-wrapper>
<a href=/zh-cn/ class=logo>Om</a>
</div>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E9%BB%84%E5%BA%AD%E5%86%85%E6%99%AF%E7%BB%8F/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
<nav class=site-navbar>
<ul id=menu class=menu>
<div class=dropdown>
<li class=menu-item>
<a class=menu-item-link href=/zh-cn/>主页</a>
</li>
</div><div class=dropdown>
<li class=menu-item>
<a class=menu-item-link href=/zh-cn/post/>目录</a>
</li>
<div class=dropdown-content>
<a class=menu-item-link href=/zh-cn/reading/>阅读</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E9%81%93/>道</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/%E4%BD%9B/>佛</a>
</li>
<div class=dropdown-content>
<a class=menu-item-link href=/zh-cn/categories/%E5%87%80%E7%95%8C%E6%B3%95%E5%B8%88/>净界法师</a>
</div>
</div><div class=dropdown>
<li class=menu-item>
<a class=menu-item-link href=/zh-cn/tags/%E6%97%A9%E6%99%9A%E8%AF%BE/>课</a>
</li>
</div><div class=dropdown>
<li class=menu-item>
<a class=menu-item-link href=/zh-cn/tags/>标签</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/>分类</a>
</li>
</div>
</ul>
</nav>
<link rel=stylesheet href=https://siteofen.github.io/evencustom.css>
</header>
<main id=main class=main>
<div class=content-wrapper>
<div id=content class=content>
<article class=post>
<header class=post-header>
<h1 class=post-title>黄庭内景经</h1>
<div class=post-meta>
<span class=post-time> 2022-02-23 </span>
<div class=post-category>
<a href=/zh-cn/categories/%E9%81%93/> 道 </a>
<a href=/zh-cn/categories/%E7%BB%8F%E6%96%87/> 经文 </a>
<a href=/zh-cn/categories/%E9%BB%84%E5%BA%AD%E7%BB%8F/> 黄庭经 </a>
</div>
</div>
</header>
<div class=post-toc id=post-toc>
<h2 class=post-toc-title>文章目录</h2>
<div class="post-toc-content always-active">
<nav id=TableOfContents>
<ul>
<li>
<ul>
<li>
<ul>
<li><a href=#上清章第一>上清章第一</a></li>
<li><a href=#上有章第二>上有章第二</a></li>
<li><a href=#口为章第三>口为章第三</a></li>
<li><a href=#黄庭章第四>黄庭章第四</a></li>
<li><a href=#中池章第五>中池章第五</a></li>
<li><a href=#天中章第六>天中章第六</a></li>
<li><a href=#至道章第七>至道章第七</a></li>
<li><a href=#心神章第八>心神章第八</a></li>
<li><a href=#肺部章第九>肺部章第九</a></li>
<li><a href=#心部章第十>心部章第十</a></li>
<li><a href=#肝部章第十一>肝部章第十一</a></li>
<li><a href=#肾部章第十二>肾部章第十二</a></li>
<li><a href=#脾部章第十三>脾部章第十三</a></li>
<li><a href=#胆部章第十四>胆部章第十四</a></li>
<li><a href=#脾长章第十五>脾长章第十五</a></li>
<li><a href=#上睹章第十六>上睹章第十六</a></li>
<li><a href=#灵台章第十七>灵台章第十七</a></li>
<li><a href=#三关章第十八>三关章第十八</a></li>
<li><a href=#若得章第十九>若得章第十九</a></li>
<li><a href=#呼吸章第二十>呼吸章第二十</a></li>
<li><a href=#琼室章第二十一>琼室章第二十一</a></li>
<li><a href=#常念章第二十二>常念章第二十二</a></li>
<li><a href=#治生章第二十三>治生章第二十三</a></li>
<li><a href=#隐影章第二十四>隐影章第二十四</a></li>
<li><a href=#五行章第二十五>五行章第二十五</a></li>
<li><a href=#高奔章第二十六>高奔章第二十六</a></li>
<li><a href=#玄元章第二十七>玄元章第二十七</a></li>
<li><a href=#仙人章第二十八>仙人章第二十八</a></li>
<li><a href=#紫清章第二十九>紫清章第二十九</a></li>
<li><a href=#百谷章第三十>百谷章第三十</a></li>
<li><a href=#心典章第三十一>心典章第三十一</a></li>
<li><a href=#经历章第三十二>经历章第三十二</a></li>
<li><a href=#肝气章第三十三>肝气章第三十三</a></li>
<li><a href=#肺之章第三十四>肺之章第三十四</a></li>
<li><a href=#隐藏章第三十五>隐藏章第三十五</a></li>
<li><a href=#沐浴章第三十六>沐浴章第三十六</a></li>
</ul>
</li>
</ul>
</li>
</ul>
</nav>
</div>
</div>
<div class=post-content>
<h3 id=上清章第一>上清章第一</h3>
<blockquote>
<p>上清紫霞虚皇前，太上大道玉晨君。闲居蕊珠作七言，散化五形变万神。</p>
<p>是为黄庭曰内篇，琴心三叠舞胎仙。九气映明出霄间，神盖童子生紫烟。</p>
<p>是曰玉书可精研，咏之万过升三天。千灾以消百病痊，不惮虎狼之凶残，</p>
<p>亦以却老年永延。</p>
</blockquote>
<h3 id=上有章第二>上有章第二</h3>
<blockquote>
<p>上有魂灵下关元，左为少阳右太阴。后有密户前生门。出日入月呼吸存。</p>
<p>四气所合列宿分，紫烟上下三素云。灌溉五华植灵根，七液洞流冲庐间。</p>
<p>回紫抱黄入丹田，幽室内明照阳明。</p>
</blockquote>
<h3 id=口为章第三>口为章第三</h3>
<blockquote>
<p>口为玉池太和官。漱咽灵液灾不干。体生光华气香兰，却灭百邪玉炼颜。</p>
<p>审能修之登广寒。昼夜不寐乃成真，雷鸣电激神泯泯。</p>
</blockquote>
<h3 id=黄庭章第四>黄庭章第四</h3>
<blockquote>
<p>黄庭内人服锦衣，紫华飞裙云气罗。丹青绿条翠灵柯。七蕤玉龠闭两扉，</p>
<p>重扇金关密枢机。玄泉幽关高崔巍，三田之中精气微。娇女窈窕翳霄晖，</p>
<p>重堂焕焕明八威。天庭地关列斧斤，灵台盘固永不衰。</p>
</blockquote>
<h3 id=中池章第五>中池章第五</h3>
<blockquote>
<p>中池内神服赤珠，丹锦云袍带虎符。横津三寸灵所居，隐芝翳郁自相扶。</p>
</blockquote>
<h3 id=天中章第六>天中章第六</h3>
<blockquote>
<p>天中之岳精谨修，云宅既清玉帝游。通利道路无终休，眉号华盖覆明珠。</p>
<p>九幽日月洞空无，宅中有真常衣丹。审能见之无疾患，赤珠灵裙华茜粲。</p>
<p>舌下玄膺生死岸，出青入玄二气焕，子若遇之升天汉。</p>
</blockquote>
<h3 id=至道章第七>至道章第七</h3>
<blockquote>
<p>至道不烦决存真，泥丸百节皆有神。发神苍华字太元，脑神精根字泥丸，</p>
<p>眼神明上字英玄，鼻神玉垄字灵坚，耳神空闲字幽田，舌神通命字正伦，</p>
<p>齿神崿锋字罗千。一面之神宗泥丸，泥丸九真皆有房。方圆一寸处此中，</p>
<p>同服紫衣飞罗裳。但思一部寿无穷，非各别住俱脑中。列位次坐向外方。</p>
<p>所存在心自相当。</p>
</blockquote>
<h3 id=心神章第八>心神章第八</h3>
<blockquote>
<p>心神丹元字守灵，肺神皓华字虚成。肝神龙烟字含明，翳郁导烟主浊清。</p>
<p>肾神玄冥字育婴，脾神常在字魂停。胆神龙曜字威明。六腑五藏神体精，</p>
<p>皆在心内运天经。昼夜存之自长生。</p>
</blockquote>
<h3 id=肺部章第九>肺部章第九</h3>
<blockquote>
<p>肺部之宫似华盖，下有童子坐玉阙。七元之子主调气，外应中岳鼻齐位。</p>
<p>素锦衣裳黄云带，喘息呼吸体不快。急存白元和六气，神仙久视无灾害。</p>
<p>用之不已形不滞。</p>
</blockquote>
<h3 id=心部章第十>心部章第十</h3>
<blockquote>
<p>心部之宫莲含华，下有童子丹元家。主适寒热荣卫和，丹锦飞裳披玉罗。</p>
<p>金铃朱带坐婆娑，调血理命身不枯，外应口舌吐五华。临绝呼之亦登苏，</p>
<p>久久行之飞太霞。</p>
</blockquote>
<h3 id=肝部章第十一>肝部章第十一</h3>
<blockquote>
<p>肝部之中翠重里，下有青童神公子。主诸关键聪明始，青锦披裳佩玉铃。</p>
<p>和制魂魄津液平，外应眼目日月清。百疴不锺存无英,同用七日自充盈。</p>
<p>垂绝念神死复生，摄魂还魄永无倾。</p>
</blockquote>
<h3 id=肾部章第十二>肾部章第十二</h3>
<blockquote>
<p>肾部之宫玄阙圆，中有童子冥上玄。主诸六府九液源，外应两耳百液津。</p>
<p>苍锦云衣舞龙幡，上致明霞日月烟。百病千灾急当存，两部水王对生门，</p>
<p>使人长生升九天。</p>
</blockquote>
<h3 id=脾部章第十三>脾部章第十三</h3>
<blockquote>
<p>脾部之宫属戊已，中有明童黄裳里。消谷散气摄牙齿，是为太仓两明童。</p>
<p>坐在金台城九重，方圆一寸命门中。主调百谷五味香，辟却虚羸无病伤。</p>
<p>外应尺宅气色芳，光华所生以表明。黄锦玉衣带虎章，注念三老子轻翔，</p>
<p>长生高仙远死殃。</p>
</blockquote>
<h3 id=胆部章第十四>胆部章第十四</h3>
<blockquote>
<p>胆部之宫六府精，中有童子曜威明。雷电八震扬玉旌，龙旗横天掷火铃。</p>
<p>主诸气力摄虎兵，外应眼童鼻柱间。脑发相扶亦俱鲜，九色锦衣绿华裙。</p>
<p>佩金带玉龙虎文，能存威明乘庆云，役使万神朝三元。</p>
</blockquote>
<h3 id=脾长章第十五>脾长章第十五</h3>
<blockquote>
<p>脾长一尺掩太仓，中部老君治明堂。厥字灵元名混康，治人百病消谷粮。</p>
<p>黄衣紫带龙虎章，长精益命赖君王。三呼我名神自通，三老同坐各有朋。</p>
<p>或精或胎别执方，桃孩合延生华芒。男女回九有桃康，道父道母对相望。</p>
<p>师父师母丹玄乡，可用存思登虚空。殊途一会归要终，关塞三关握固停。</p>
<p>含漱金醴吞玉英。遂至不饥三虫亡。心意常和致欣昌，五岳之云气彭亨。</p>
<p>保灌玉庐以自偿，五形完坚无灾殃。</p>
</blockquote>
<h3 id=上睹章第十六>上睹章第十六</h3>
<blockquote>
<p>上睹三元如连珠，落落明景照九隅。五灵夜烛焕八区，子存内皇与我游。
身披凤衣衔虎符，一至不久升虚无。方寸之中念深藏，不方不圆闭牖窗。
三神还精老方壮，魂魄内守不争竞。神生腹中衔玉当，灵注幽阙那得丧。
琳条万寻可荫仗，三魂自宁帝书命。</p>
</blockquote>
<h3 id=灵台章第十七>灵台章第十七</h3>
<blockquote>
<p>灵台郁蔼望黄野，三寸异室有上下。间关营卫高玄受，洞房紫极灵门户。</p>
<p>是昔太上告我者，左神公子发神语。右有白元并立处，明堂金匮玉房间。</p>
<p>上清真人当吾前，黄裳子丹气频烦。借问何在两眉端，内侠日月列宿陈，</p>
<p>七曜九元冠生门。</p>
</blockquote>
<h3 id=三关章第十八>三关章第十八</h3>
<blockquote>
<p>三关之中精气深，九微之内幽且阴。口为心关精神机，足为地关生命棐，</p>
<p>手为人关把盛衰。</p>
</blockquote>
<h3 id=若得章第十九>若得章第十九</h3>
<blockquote>
<p>若得三宫存玄丹，太一流珠安昆仑。重重楼阁十二环，自高自下皆真人。</p>
<p>玉堂绛宇尽玄宫，璇玑玉衡色兰玕。瞻望童子坐盘桓，问谁家子在我身。</p>
<p>此人何去入泥丸，千千百百自相连。一一十十似重山，云仪玉华侠耳门。</p>
<p>赤帝黄老与己魂，三真扶胥共房津。五斗焕明是七元，日月飞行六合间。</p>
<p>帝乡天中地户端，面部魂神皆相存。</p>
</blockquote>
<h3 id=呼吸章第二十>呼吸章第二十</h3>
<blockquote>
<p>呼吸元气以求仙，仙公公子已在前。朱鸟吐缩白石源，结精育胞化生身。</p>
<p>留胎止精可长生，三气右回九道明。正一含华乃充盈，遥望一心如罗星。</p>
<p>金室之下可不倾，延我白首反孩婴。</p>
</blockquote>
<h3 id=琼室章第二十一>琼室章第二十一</h3>
<blockquote>
<p>琼室之中八素集，泥丸夫人当中立。长谷玄乡绕郊邑，六龙散飞难分别。</p>
<p>长生至慎房中急，何为死作令神泣。忽之祸乡三灵殁，但当吸气录子精。</p>
<p>寸田尺宅可治生，若当决海百渎倾。叶去树枯失青青，气亡液漏非己形。</p>
<p>专闭御景乃长宁，保我泥丸三奇灵。恬淡闭视内自明，物物不乾泰而平。</p>
<p>悫矣匪事老复丁，思咏玉书入上清。</p>
</blockquote>
<h3 id=常念章第二十二>常念章第二十二</h3>
<blockquote>
<p>常念三房相通达，洞得视见无内外。存漱五牙不饥渴，神华执巾六丁谒。</p>
<p>急守精室勿妄泄，闭而宝之可长活。起自形中初不阔，三官近在易隐括。</p>
<p>虚无寂寂空中素，使形如是不当污。九室正虚神明舍，存思百念视节度。</p>
<p>六府修治勿令故，行自翱翔入天路。</p>
</blockquote>
<h3 id=治生章第二十三>治生章第二十三</h3>
<blockquote>
<p>治生之道了不烦，但修洞玄与玉篇。兼行形中八景神，二十四真出自然。</p>
<p>高拱无为魂魄安，清净神见与我言。安在紫房帏幕间，立坐室外三五玄。</p>
<p>烧香接手玉华前，共入太室璇玑门。高研恬淡道之园，内视密盼尽睹真。</p>
<p>真人在己莫问邻，何处远索求因缘。</p>
</blockquote>
<h3 id=隐影章第二十四>隐影章第二十四</h3>
<blockquote>
<p>隐形灭形与世殊，含气养精口如朱。带执性命守虚无，名入上清死录除，</p>
<p>三神之乐由隐居。倏欻游遨无遗忧，羽服一整八风驱。控驾三素乘晨霞，</p>
<p>金辇正立从玉舆。何不登山诵我书，郁郁窈窕真人墟。入山何难故踌躇，</p>
<p>人间纷纷臭帤如。</p>
</blockquote>
<h3 id=五行章第二十五>五行章第二十五</h3>
<blockquote>
<p>五行相推反归一，三五合气九九节。可用隐地回八术，伏牛幽阙罗品列。</p>
<p>三明出华生死际，洞房灵象斗日月。父曰泥丸母雌一，二光焕照入子室。</p>
<p>能存玄真万事毕，一身精神不可失。</p>
</blockquote>
<h3 id=高奔章第二十六>高奔章第二十六</h3>
<blockquote>
<p>高奔日月吾上道，郁仪结璘善相保。乃见玉清虚无老，可以回颜填血脑。</p>
<p>口衔灵芒携五皇，腰带虎籙佩金璫，驾欻接生宴东蒙。</p>
</blockquote>
<h3 id=玄元章第二十七>玄元章第二十七</h3>
<blockquote>
<p>玄元上一魂魄炼，一之为物叵卒见。须得至真始顾盼，至忌死气诸秽贱。</p>
<p>六神合集虚中宴，结珠固精养神根。玉𥫽金龠常完坚，闭口屈舌食胎津，</p>
<p>使我遂炼获飞仙。</p>
</blockquote>
<h3 id=仙人章第二十八>仙人章第二十八</h3>
<blockquote>
<p>仙人道士非有神，积精累气以为真。黄童妙音难可闻，玉书绛简赤丹文。</p>
<p>字曰真人巾金巾，负甲持符开七门。火兵符图备灵关，前昂后卑高下陈。</p>
<p>执剑百丈舞锦幡，十绝盘空扇纷纭。火铃冠霄队落烟，安在黄阙两眉间，</p>
<p>此非枝叶实是根。</p>
</blockquote>
<h3 id=紫清章第二十九>紫清章第二十九</h3>
<blockquote>
<p>紫清上皇太道君，太玄太和侠侍端。化生万物使我仙，飞升十天驾玉轮。</p>
<p>昼夜七日思勿眠，子能行此可长存。积功成炼非自然，是由精诚亦由专。</p>
<p>内守坚固真之真，虚中恬淡自致神。</p>
</blockquote>
<h3 id=百谷章第三十>百谷章第三十</h3>
<blockquote>
<p>百谷之实土地精，五味外美邪魔腥。臭乱神明胎气零，那从反老得还婴。</p>
<p>三魂忽忽魄糜倾，何不食气太和精，故能不死入黄宁。</p>
</blockquote>
<h3 id=心典章第三十一>心典章第三十一</h3>
<blockquote>
<p>心典一体五藏王，动静念之道德行。清洁喜气自明光，坐起吾俱共栋梁。</p>
<p>昼日曜景暮闭藏，通利华精调阴阳。</p>
</blockquote>
<h3 id=经历章第三十二>经历章第三十二</h3>
<blockquote>
<p>经历六合隐卯酉，两肾之神主延寿。转降适斗藏初九，知雄守雌可无老，</p>
<p>知白见黑急坐守。</p>
</blockquote>
<h3 id=肝气章第三十三>肝气章第三十三</h3>
<blockquote>
<p>肝气郁勃清且长，罗列六府生三光。心精意专内不倾，上合三焦下玉浆。</p>
<p>玄液云行去臭香，治荡发齿炼五方。取津玄膺入明堂，下溉喉咙神明通。</p>
<p>坐侍华盖游贵京，飘颻三帝席清凉。五色云气纷青葱，闭目内眄自相望。</p>
<p>使心诸神还相崇，七玄英华开命门。通利天道存玄根，百二十年犹可还。</p>
<p>过此守道诚独难，唯待九转八琼丹。要复精思存七元，日月之华救老残，</p>
<p>肝气周流络无端。</p>
</blockquote>
<h3 id=肺之章第三十四>肺之章第三十四</h3>
<blockquote>
<p>肺之为气三焦起，视听幽冥候童子。调理五华精发齿，二十六咽玉池里。</p>
<p>开通百脉血液始，颜色生光金玉泽。齿坚发黑不知白，存此真神勿落落。</p>
<p>当忆此宫有座席，众神合会转相索。</p>
</blockquote>
<h3 id=隐藏章第三十五>隐藏章第三十五</h3>
<blockquote>
<p>隐藏羽盖看天舍，朝拜太阳乐相呼。明神八威正辟邪，脾神还归是胃家。</p>
<p>耽养灵根不复枯，闭塞命门保玉都。万神方胙寿有馀，是谓脾建在中宫。</p>
<p>五藏六府神明主，上合天门入明堂。守雌存雄顶三光，外方内圆神在中。</p>
<p>通利血脉五藏丰，骨青筋赤髓如霜。脾救七窍去不祥，日月列布设阴阳。</p>
<p>两神相会化玉英，淡然无味天人粮。子丹进馔肴正黄，乃曰琅膏及玉霜。</p>
<p>太上隐环八素琼，溉益八液肾受精。伏于太阴见我形，扬风三玄出始青。</p>
<p>恍惚之间至清灵，坐于飙台见赤生。逸域熙真养华荣，内盼沉默炼五形。</p>
<p>三气徘徊得神明，隐龙遁芝云琅英。可以充饥使万灵，上盖玄玄下虎章。</p>
</blockquote>
<h3 id=沐浴章第三十六>沐浴章第三十六</h3>
<blockquote>
<p>沐浴盛洁弃肥薰，入室东向诵玉篇。约得万遍义自鲜，散发无欲以长存。</p>
<p>五味皆至正气还，夷心寂闷勿烦冤。过数已毕体神精，黄华玉女告子情。</p>
<p>真人既至使六丁，即受隐芝大洞经。十读四拜朝太上。先谒太帝后北向，</p>
<p>黄庭内经玉书畅。授者曰师受者盟，云锦凤罗金钮缠。以代割发肌肤全，</p>
<p>携手登山歃液丹。金书玉景乃可宣，传得可授告三官。勿令七祖受冥患，</p>
<p>太上微言致神仙，不死之道此真文。</p>
</blockquote>
</div>
<div class=article-tag>
<i class="fa fa-eye"></i>
<span id=busuanzi_container_page_pv style=font-size:xx-small>
<span id=busuanzi_value_page_pv>0</span>
</span>
</div>
<div class=post-copyright>
<p class=copyright-item>
<span class=item-title>文章作者</span>
<span class=item-content>om</span>
</p>
<p class=copyright-item>
<span class=item-title>上次更新</span>
<span class=item-content>
2022-02-23
</span>
</p>
</div>
<footer class=post-footer>
<div class=post-tags>
<a href=/zh-cn/tags/%E9%BB%84%E5%BA%AD%E5%86%85%E6%99%AF%E7%BB%8F/>黄庭内景经</a>
<a href=/zh-cn/tags/%E9%BB%84%E5%BA%AD%E7%BB%8F/>黄庭经</a>
</div>
<nav class=post-nav>
<a class=prev href=/zh-cn/post/%E9%BB%84%E5%BA%AD%E4%B8%AD%E6%99%AF%E7%BB%8F/>
<i class="iconfont icon-left"></i>
<span class="prev-text nav-default">黄庭中景经</span>
<span class="prev-text nav-mobile">上一篇</span>
</a>
<a class=next href=/zh-cn/post/%E9%BB%84%E5%BA%AD%E5%A4%96%E6%99%AF%E7%BB%8F/>
<span class="next-text nav-default">黄庭外景经</span>
<span class="next-text nav-mobile">下一篇</span>
<i class="iconfont icon-right"></i>
</a>
</nav>
</footer>
</article>
</div>
</div>
</main>
<footer id=footer class=footer>
<div class=social-links>
<a href=mailto:your@email.com class="iconfont icon-email" title=email></a>
<a href=http://localhost:1313 class="iconfont icon-stack-overflow" title=stack-overflow></a>
<a href=https://siteofen.github.io/zh-cn/index.xml type=application/rss+xml class="iconfont icon-rss" title=rss></a>
</div>
<div class=copyright>
<span class=copyright-year>
&copy;
2017 -
2022<span class=heart><i class="iconfont icon-heart"></i></span><span>om</span>
</span>
<span id=busuanzi_container_site_pv>
<span id=busuanzi_value_site_pv></span>
</span>
&nbsp;
<span id=busuanzi_container_site_uv>
<span id=busuanzi_value_site_uv></span>
</span>
</div>
</footer>
<div class=back-to-top id=back-to-top>
<i class="iconfont icon-up"></i>
</div>
</div>
<script src=https://cdn.jsdelivr.net/npm/jquery@3.2.1/dist/jquery.min.js integrity="sha256-hwg4gsxgFZhOsEEamdOYGBf13FyQuiTwlAQgxVSNgt4=" crossorigin=anonymous></script>
<script src=https://cdn.jsdelivr.net/npm/slideout@1.0.1/dist/slideout.min.js integrity="sha256-t+zJ/g8/KXIJMjSVQdnibt4dlaDxc9zXr/9oNPeWqdg=" crossorigin=anonymous></script>
<script src=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.js integrity="sha256-XVLffZaxoWfGUEbdzuLi7pwaUJv1cecsQJQqGLe7axY=" crossorigin=anonymous></script>
<script type=text/javascript src=/js/main.min.c99b103c33d1539acf3025e1913697534542c4a5aa5af0ccc20475ed2863603b.js></script>
</body>
</html>