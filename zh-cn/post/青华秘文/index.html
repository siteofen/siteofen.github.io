<!doctype html><html lang=zh-cn>
<head>
<meta charset=utf-8>
<meta http-equiv=x-ua-compatible content="IE=edge,chrome=1">
<title>青华秘文 - Om</title>
<meta name=renderer content="webkit">
<meta name=viewport content="width=device-width,initial-scale=1,maximum-scale=1">
<meta http-equiv=cache-control content="no-transform">
<meta http-equiv=cache-control content="no-siteapp">
<meta name=theme-color content="#f8f5ec">
<meta name=msapplication-navbutton-color content="#f8f5ec">
<meta name=apple-mobile-web-app-capable content="yes">
<meta name=apple-mobile-web-app-status-bar-style content="#f8f5ec">
<meta name=author content="om"><meta name=description content="玉清金笥青华秘文金宝内炼丹诀 紫阳真人张伯端撰 远师真人王邦叔授 东和希古渔人刘元一受 序 远师真人王邦叔，不知何许人也。时年十九，侍紫阳真人为弟子。"><meta name=keywords content="Om,嗡">
<meta name=generator content="Hugo 0.92.2 with theme even">
<link rel=canonical href=https://siteofen.github.io/zh-cn/post/%E9%9D%92%E5%8D%8E%E7%A7%98%E6%96%87/>
<link rel=apple-touch-icon sizes=180x180 href=/apple-touch-icon.png>
<link rel=icon type=image/png sizes=32x32 href=/favicon-32x32.png>
<link rel=icon type=image/png sizes=16x16 href=/favicon-16x16.png>
<link rel=manifest href=/manifest.json>
<link rel=mask-icon href=/safari-pinned-tab.svg color=#5bbad5>
<link href=/sass/main.min.f92fd13721ddf72129410fd8250e73152cc6f2438082b6c0208dc24ee7c13fc4.css rel=stylesheet>
<link rel=stylesheet href=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.css integrity="sha256-7TyXnr2YU040zfSP+rEcz29ggW4j56/ujTPwjMzyqFY=" crossorigin=anonymous>
<link rel=stylesheet href=/css/evencustom.css>
<meta property="og:title" content="青华秘文">
<meta property="og:description" content="玉清金笥青华秘文金宝内炼丹诀 紫阳真人张伯端撰 远师真人王邦叔授 东和希古渔人刘元一受 序 远师真人王邦叔，不知何许人也。时年十九，侍紫阳真人为弟子。">
<meta property="og:type" content="article">
<meta property="og:url" content="https://siteofen.github.io/zh-cn/post/%E9%9D%92%E5%8D%8E%E7%A7%98%E6%96%87/"><meta property="article:section" content="post">
<meta property="article:published_time" content="2022-02-23T20:06:41-05:00">
<meta property="article:modified_time" content="2022-02-23T20:06:41-05:00"><meta property="og:site_name" content="Om">
<meta itemprop=name content="青华秘文">
<meta itemprop=description content="玉清金笥青华秘文金宝内炼丹诀 紫阳真人张伯端撰 远师真人王邦叔授 东和希古渔人刘元一受 序 远师真人王邦叔，不知何许人也。时年十九，侍紫阳真人为弟子。"><meta itemprop=datePublished content="2022-02-23T20:06:41-05:00">
<meta itemprop=dateModified content="2022-02-23T20:06:41-05:00">
<meta itemprop=wordCount content="18012">
<meta itemprop=keywords content="青华秘文,张伯端,紫阳真人,"><meta name=twitter:card content="summary">
<meta name=twitter:title content="青华秘文">
<meta name=twitter:description content="玉清金笥青华秘文金宝内炼丹诀 紫阳真人张伯端撰 远师真人王邦叔授 东和希古渔人刘元一受 序 远师真人王邦叔，不知何许人也。时年十九，侍紫阳真人为弟子。"><!--[if lte IE 9]><script src=https://cdnjs.cloudflare.com/ajax/libs/classlist/1.1.20170427/classList.min.js></script><![endif]--><!--[if lt IE 9]><script src=https://cdn.jsdelivr.net/npm/html5shiv@3.7.3/dist/html5shiv.min.js></script>
<script src=https://cdn.jsdelivr.net/npm/respond.js@1.4.2/dest/respond.min.js></script><![endif]-->
<script async src=//busuanzi.ibruce.info/busuanzi/2.3/busuanzi.pure.mini.js></script>
</head>
<body>
<div id=mobile-navbar class=mobile-navbar>
<div class=mobile-header-logo>
<a href=/zh-cn/ class=logo>Om</a>
</div>
<div class=mobile-navbar-icon>
<span></span>
<span></span>
<span></span>
</div>
</div>
<nav id=mobile-menu class="mobile-menu slideout-menu">
<ul class=mobile-menu-list>
<a href=/zh-cn/>
<li class=mobile-menu-item>主页</li>
</a><a href=/zh-cn/post/>
<li class=mobile-menu-item>目录</li>
</a><a href=/zh-cn/categories/%E9%81%93/>
<li class=mobile-menu-item>道</li>
</a><a href=/zh-cn/categories/%E4%BD%9B/>
<li class=mobile-menu-item>佛</li>
</a><a href=/zh-cn/tags/%E6%97%A9%E6%99%9A%E8%AF%BE/>
<li class=mobile-menu-item>课</li>
</a><a href=/zh-cn/tags/>
<li class=mobile-menu-item>标签</li>
</a><a href=/zh-cn/categories/>
<li class=mobile-menu-item>分类</li>
</a>
</ul>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E9%9D%92%E5%8D%8E%E7%A7%98%E6%96%87/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
</nav>
<div class=container id=mobile-panel>
<header id=header class=header>
<div class=logo-wrapper>
<a href=/zh-cn/ class=logo>Om</a>
</div>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E9%9D%92%E5%8D%8E%E7%A7%98%E6%96%87/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
<nav class=site-navbar>
<ul id=menu class=menu>
<div class=dropdown>
<li class=menu-item>
<a class=menu-item-link href=/zh-cn/>主页</a>
</li>
</div><div class=dropdown>
<li class=menu-item>
<a class=menu-item-link href=/zh-cn/post/>目录</a>
</li>
<div class=dropdown-content>
<a class=menu-item-link href=/zh-cn/reading/>阅读</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E9%81%93/>道</a>
</li>
<div class=dropdown-content>
<a class=menu-item-link href=/zh-cn/categories/%E4%B8%B9%E9%81%93/>丹道</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E4%BD%9B/>佛</a>
</li>
<div class=dropdown-content>
<a class=menu-item-link href=/zh-cn/categories/%E7%A6%85%E5%AE%97/>禅宗</a>
<a class=menu-item-link href=/zh-cn/categories/%E5%87%80%E7%95%8C%E6%B3%95%E5%B8%88/>净界法师</a>
</div>
</div><div class=dropdown>
<li class=menu-item>
<a class=menu-item-link href=/zh-cn/tags/%E6%97%A9%E6%99%9A%E8%AF%BE/>课</a>
</li>
</div><div class=dropdown>
<li class=menu-item>
<a class=menu-item-link href=/zh-cn/tags/>标签</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/>分类</a>
</li>
</div>
</ul>
</nav>
<link rel=stylesheet href=https://siteofen.github.io/evencustom.css>
</header>
<main id=main class=main>
<div class=content-wrapper>
<div id=content class=content>
<article class=post>
<header class=post-header>
<h1 class=post-title>青华秘文</h1>
<div class=post-meta>
<span class=post-time> 2022-02-23 </span>
<div class=post-category>
<a href=/zh-cn/categories/%E9%81%93/> 道 </a>
<a href=/zh-cn/categories/%E7%BB%8F%E6%96%87/> 经文 </a>
<a href=/zh-cn/categories/%E5%8D%97%E5%AE%97/> 南宗 </a>
<a href=/zh-cn/categories/%E4%B8%B9%E9%81%93/> 丹道 </a>
</div>
</div>
</header>
<div class=post-toc id=post-toc>
<h2 class=post-toc-title>文章目录</h2>
<div class="post-toc-content always-active">
<nav id=TableOfContents>
<ul>
<li>
<ul>
<li><a href=#玉清金笥青华秘文金宝内炼丹诀>玉清金笥青华秘文金宝内炼丹诀</a></li>
<li><a href=#序>序</a></li>
<li><a href=#表奏>表奏</a></li>
<li><a href=#金丹图论序>金丹图论序</a></li>
<li><a href=#心为君论>心为君论</a></li>
<li><a href=#神为主论>神为主论</a></li>
<li><a href=#气为用说>气为用说</a></li>
<li><a href=#精从气说>精从气说</a></li>
<li><a href=#意为媒说>意为媒说</a></li>
<li><a href=#坎离说>坎离说</a></li>
<li><a href=#下手功夫>下手功夫</a></li>
<li><a href=#精神论>精神论</a></li>
<li><a href=#幻丹说>幻丹说</a></li>
<li><a href=#捉丹法>捉丹法</a></li>
<li><a href=#神水华池说>神水华池说</a></li>
<li><a href=#百窍说>百窍说</a></li>
<li><a href=#采取图论>采取图论</a></li>
<li><a href=#交会图论>交会图论</a></li>
<li><a href=#采取交会口诀>采取交会口诀</a></li>
<li><a href=#直泄天机图>直泄天机图</a></li>
<li><a href=#直泄天机图论>直泄天机图论</a></li>
<li><a href=#蟾光论>蟾光论</a></li>
<li><a href=#炉鼎图论>炉鼎图论</a></li>
<li><a href=#神室图论>神室图论</a></li>
<li><a href=#火候图论>火候图论</a></li>
<li><a href=#阴尽图论>阴尽图论</a></li>
<li><a href=#阳纯论>阳纯论</a></li>
<li><a href=#总论金丹之要>总论金丹之要</a></li>
<li><a href=#次第秘诀>次第秘诀</a></li>
<li><a href=#火候秘诀>火候秘诀</a></li>
</ul>
</li>
</ul>
</nav>
</div>
</div>
<div class=post-content>
<h2 id=玉清金笥青华秘文金宝内炼丹诀>玉清金笥青华秘文金宝内炼丹诀</h2>
<p>紫阳真人张伯端撰</p>
<p>远师真人王邦叔授</p>
<p>东和希古渔人刘元一受</p>
<h2 id=序>序</h2>
<blockquote>
<p>远师真人王邦叔，不知何许人也。时年十九，侍紫阳真人为弟子。见九年，不知大道之自然，亦不请问。</p>
<p>一日侍师至罗浮观，先生曰：“子之从我，不为不久。于金丹之诀，略不顾及，然而从我何为？”
邦叔再拜，曰；“非不顾世，自揣玄微，必无此分。”</p>
<p>先生曰：“善！<strong>自太极既分之后，一点灵光，人人有之。贤者不加多，愚者不减少</strong>。似子所言，是蔽其明也。吁！可哀也哉！”</p>
<p>邦叔不觉涕泗交颐，顿首百拜，悲不能起。先生曰：“子去静室中，思吾此语，有所觉则急来。”</p>
<p>邦叔拜辞，逐去幽房静室中静思。</p>
<p>至夜，紫阳先生再诣其室坐处，叩寝门。邦叔闻之，移而出迎。先生微笑曰：“吾一寻汝，便见头目。尔两日寻他，不得其有然。”遂灭所执之烛炀而退。</p>
<p>邦叔大窘，坐五鼓，大悟，通体汗流。待旦以颂呈先生：“月照长江风浪息，鱼龙遁迹水太平。个中谁唱真仙子，声满座空万籁清。”</p>
<p>先生览之，问曰：“谁唱谁听？”</p>
<p>都叔遂答以诗曰：“莫问谁，莫问谁。一声高了一声低。阿谁唱，阿谁听。横竖大千说不尽。先生有意度迷徒，急撞灵台安宝镜。镜明澄静万缘空，百万丝条处处通。斗转星移人睡定，觉来红日正当中。”</p>
<p>先生逐出金丹图传与邦叔，遂止罗浮，后十三年坐化。</p>
<p>又十年，眉山大伪和尚沈志静遇封山，自称王邦叔，今居蓬莱望海楼也。</p>
</blockquote>
<details class="admonition note"><summary class=admonition-title>note</summary>
<p>凡头圆顶天，足方履地，九窍齐备，人人可学。</p>
</details>
<h2 id=表奏>表奏</h2>
<p>不避雷钺之诛，辄伸卑渎念。
臣处世多虑，无有所为，为必颠踬。年迈三旬，独于大道有缘焉。回思穹苍，昔日使我无成者，正祜今日之有成也。感恩至重，铭心戴德，今者切见。嘉尔下民，孰无道器？奔劳尘境，戕伐一元。愈降愈下，弃人就物。就物思人，则不可得而返之矣。物不能修，终乎异类。哀哉！
臣之身自弗能度，反怜及此，固无异泥中蛙，而哂篱上鸡也。唯某昨传受青华真人《玉清金笥长生度世金宝内炼丹诀》，简而易行，详而不杂。身裹分阴阳之主，壶中立四象之枢。三中常守以为机，一定不离而作用。用中无用，静裹常存。哲人秀士，一览无遗，造化在掌中矣。
今欲斋沐精思，著为图论。毫发无隐，直泄至真之奥首。择其可传者而传之，得接续心灯，流传万世，顾美事也。然始传之际，誓语至严。蒙师至嘱，轻泄犯刑。数欲作而踟蹰，勿记其几矣。
伏惟太上好生，度人为重。是用俯伏尘埃，冥心上界。欲望天慈鉴臣之意，若不允而立彰玄遣。如或谅容，俾臣安静，庶几敢践斯言，复陈天陛：臣无任诚惶诚恐，顿首百拜，怀恩之至。
臣迩者表奏天廷，欲将青华真人《玉清金笥长生度世金宝内炼丹决》秘旨画图立论，传诸缘士。俯伏茅庐，恭伺天罚，逾三旬焉。今不至，始敢斋沐焚香，精思著述。三日而成，秘诸法笥，以待贤者。谨录上奏，伏望天慈俯垂赦宥，伏冀人人依此炼成金宝，超出尘埃。世世相传，无有泄慢。臣无任诚惶诚恐，顿首百拜以闻。</p>
<p><img src=/img/%E9%9D%92%E5%8D%8E%E7%A7%98%E6%96%87.assets/image-20220403182809859.png alt=image-20220403182809859></p>
<h2 id=金丹图论序>金丹图论序</h2>
<blockquote>
<p>吾自识金丹秘诀之后，累获罪于天而不自悛。又为玄书，并《悟真篇》等行于世，自心为至矣。
忽有客至访，余怪其状貌非凡，静肃待之。
或问曰：“子于金丹之道，训人亦至矣。但首尾未明，机关尚隐，后学何以为识？”
“余自此亦不得已矣！天机至重，玄律至严。子固美言，某敢不奉。”
曰：“子但著为一书，尽底泄露，苟有谴焉，某当其责。”
余再拜敬服，遂失所在。余思此语，故著是书。
天机泄则泄矣！传之者，当以至宝拜受，以有玄律焉。
泄慢堕地狱，祸及七祖翁。</p>
</blockquote>
<details class="admonition note"><summary class=admonition-title>note</summary>
<p>依此序言，此青华秘文较《悟真篇》讲得明白</p>
</details>
<h2 id=心为君论>心为君论</h2>
<blockquote>
<p>心者，神之舍也。心者众妙之理，而宰万物。
性在乎是，命在乎是。若夫学道之士，先须了得这一个字，其馀皆后段事矣。故为之传。
张子野人，身披百衲。自成都归于故山，筑室于山青水绿之中。万物罄然，而怡怡然若有所得。
客传于市曰：“遭贬张平叔，归于山矣。”
从游之士，丛然而至。立于庭，且泣且拜曰：“先生固无恙乎？且夫奔涉山川，逾越险阻者，于兹十年。面貌不少衰、形不少疲者，其有术乎？”
张子曰：“吁！吾与汝言。人之所以憔悴枯槁者，谁使之然？心也。百事集之，一念末已，一念续之。尽日之中，全无顷暇。宵之寐也，则亦若无心焉，但神不存矣。吾本无他术焉，为能定心。故夫神鬼之所以测度者，吾心之有念耳，心无念，则神之灵不可得而知也。岂神不知吾心，吾亦自不知其为心，乃定之根本也。”
弟子曰：“然则金丹之士，其静心乎？勿静心乎？”
曰：“静之一字，能静，则金丹可坐而致也，但难耳！”
曰：“夫子之言，其误后学多矣！”
张子矍然而请其旨。
曰：“夫子与人言金丹之道，常使人心中生意。心意为造化之主，心其能静乎？”
曰：“子见偏耳，非吾言之所误也。君寻其平日用心，为何而动？寂然不动，感而逐通，乃吾心之用也。奔役天涯，了无居止，子之用心也。
“夫斗极之北辰，固未始动。其所以为动者，拱之星耳。然拱辰之星，固不能动者，斗极为之。枢而运之。
“尔性其不动之中，而有所谓动者，丹士之用心也。唯其动之中，而存不动者，仁者之用心也。于不动之中，终于不动者，土木之类也。
“心居于中，而两目属之、两肾属之、三窍属之，皆未可尽其妙用。
其所以为妙用者，但神服其令，气服其窍，精从其召。
神服其令者，心勿驰于外，则神反藏于内。
气服其窍者，心和则气和，气和则形和，形和则天地之和应矣。故盛喜怒而气逆者，喜怒生乎心也。
精从其召者，如男女媾形而精荡，亦心使之然也。心清即念清，念清则精止。
吁！心惟静则不外驰，心惟静则和，心惟静则清。一言以蔽之曰静，精、气、神始得而用矣。
“精、气、神之所以为用者，心静极则生动也。
非平昔之所谓动也，用精、气、神于内之动也。精固精，气固气，神亦可谓性之基也。
“性则性，而基言之，何也？盖心静则神全，神全则性现。又一言以蔽之，曰静。
“其所以为静者，盖亦有理。
顺水行舟，滔滔腾拔。欲往海岛，不曰劳形。一旦回家，思乡安静。急驾归帆，求风逆返。还家固静之道，但久违而始复，久失而始寻，一旦欲静其可得乎？
当思归静之由，然后能静。此悟昨非，当求今是。非固常为，是在何处？”
诗曰：自下金梯堕碧崖，回思阆苑几花开。向来大道今何在？野草不除荆棘堆。
口诀：但于—念妄生之际，思平日心不得静者，此为便耳。急舍之，久久纯熟，则自静矣。
夫妄念莫大于喜怒，怒里回思，则不怒；喜中知抑，则不喜。
种种皆然，久而自静，岂独坐时？
然平日提百万强兵，但事至则理，退则休，亦可为静之本。
以此静心应接事物，谁云误事？实自灵耳。
故曰，以事炼心情无他。镜能察形，不差毫发，形去而镜自镜。盖事至而应之，事去而心自心也。
口诀中口诀：心不留事。一静可期。此便是觅静底路．
又诗曰：得路欲归休问远，看看信步莫烦心。云收将放金乌见，一点灵光眼内明。
心之所以不能静者，不可纯谓之心。盖神亦役心，心亦役神。二者交相役，而欲念生焉。心求静，必先制眼。眼者，神游之宅也。神游于眼，而役于心。故抑之于眼，而使之归于心，则心静而神亦静矣。
目不乱视，神返于心。神返于心，乃静之本。</p>
</blockquote>
<details class="admonition note"><summary class=admonition-title>note</summary>
<p>心地法门。心为君火，此火不可用不可发。</p>
<p>口诀为<code>但于—念妄生之际，思平日心不得静者，此为便耳。急舍之，久久纯熟，则自静矣。</code>盖不得静者，事也，必有遁去的一。参透之而得<a href=https://jesselau.com/tianyinzi2/>慧解</a>，则历事愈多而心愈静。</p>
<p>另每日默诵<a href=https://jesselau.com/dongxuanlingbaodingguanjing/>《洞玄灵宝定观经》</a>亦是一法。</p>
</details>
<h2 id=神为主论>神为主论</h2>
<blockquote>
<p>心为君者，喻乎人君之在位。
一人有庆，兆民赖之。秦皇、汉武为之，则四海疮痍。尧、舜、禹、汤为之，则天下安逸，民歌太平者。何也？圣人以无为而治天下，则天下安肃。庸人以有为而治天下，则天下扰乱。
盖心者君之位也，以无为临之，则其所以动者，元神之性耳。
以有为临之，则其所以动者，欲念之性耳。
有为者，日用之心；无为者，金丹之用心也。
以有为及乎无为，然后以无为而利正事，金丹之入门也。
夫神者，有元神焉，有欲神焉。
元神者，乃先天以来一点灵光也。欲神者，气禀之性也。
元神者，乃先天之性也。形而后有气质之性，善返之，则天地之性存焉。
自为气质之性所蔽之后，如云掩月。
气质之性虽定，先天之性则无有。
然元性微而质性彰，如君臣之不明，而小人用事以蠹国也。
且父母媾形，而气质具于我矣。
将生之际，而元性始入。父母以情而育我体，故气质之性每逾物而生情焉。
今则徐徐划除。主于气质尽，而本元始见。
本元见，而后可以用事。无他，百姓日用，乃气质之性胜本元之性。善返之，则本元之性胜气质之性。
以气质之性而用之，则气亦后天之气也，以本元性而用之，则气乃先天之气也。
气质之性本微，自生以来，日长日盛。则日用常行，无非气质。一旦返之矣，自今以往，先天之气本微，屋勿忘勿助长，则日长日盛至乎纯熟。
日用常行无非本体矣。
此得先天制后天，而为之用也。 馀见神室图论</p>
</blockquote>
<details class="admonition note"><summary class=admonition-title>note</summary>
<p>欲神又称识神，有为有作，盖修炼在于以<code>有为及乎无为</code>，从而元神主事。</p>
<p>元神主事，有黄易先生未竟小说《日月当空》有所描写。</p>
</details>
<h2 id=气为用说>气为用说</h2>
<blockquote>
<p>先天气，后天气，得之者，如痴如醉，忘寝失寐。
吁！元神见，则元气生。盖自太极既分，禀得这一点灵光，乃元性也。元性是何物为之？亦气灵凝而灵耳。故元性复而元气生，相感之理也。
元气之生，周流乎身，而独于肾府采而用之者，何也？
夫肾府路径，直达气穴黄庭者，一也。肾为精府，精至，直引精华而用之，二也。周流于他处则难觅，至精府而可识，三也。心气透肾，意下则直至，采之者易为力，四也。此四者，故采真阳于肾府。</p>
</blockquote>
<details class="admonition note"><summary class=admonition-title>note</summary>
<p>炼气始于肾</p>
</details>
<h2 id=精从气说>精从气说</h2>
<blockquote>
<p>神有元神，气有元气，精得无元精乎？
盖精依气生。精实肾宫，而气融之，故随气而升阳为铅者，此也。
精实而元气不生，元阳不见，何益于我哉？
元神见而元气生，元气生则元精产。</p>
</blockquote>
<details class="admonition note"><summary class=admonition-title>note</summary>
<p><a href=https://jesselau.com/xinyinmiaojing/>心印经</a>云<code>神依形生，精依气盈，不凋不残，松柏青青</code></p>
</details>
<h2 id=意为媒说>意为媒说</h2>
<blockquote>
<p>意者岂特为媒而已？金丹之道，自始至终，作用不可离也。
意生于心。然心勿驰于意，则可；心驰于意，末矣。</p>
</blockquote>
<details class="admonition note"><summary class=admonition-title>note</summary>
<p>西游记有意马，又有沙和尚为黄婆真意</p>
</details>
<h2 id=坎离说>坎离说</h2>
<blockquote>
<p>坎者，肾宫也。离者，心田也。
坎静属水，乃☵也。动属火，乃⚊也。离动为火，乃☲也。静属水，乃⚋也。
交会之际，心田静而肾府动，得非真阳在下而真阴在上乎？
况意生乎心，而直下肾府乎？
阳生于肾，而直升于黄庭乎？
故曰，坎离颠倒。若不颠倒而顺行，则心火而不静，大地火坑之意明矣。 馀见交会图</p>
</blockquote>
<details class="admonition note"><summary class=admonition-title>note</summary>
<p><a href=https://jesselau.com/jiuyao/>《太上九要心印妙经》</a> 言到君火不可用，而臣火、民火可用。故要在静心动肾，水心火肾</p>
</details>
<h2 id=下手功夫>下手功夫</h2>
<blockquote>
<p>持心论于前，然后参下手功夫于后。
益心始欲静，而欲念未息。欲念者，气之性所为也。此性役真性，常切于目，耳次之。
修丹之士，心既无事，则彼固无由而役之矣。其所以役神者，以外物诱之耳。
静坐之际，先行闭息之道。闭息者，夫人之一息，一息未际，而一息续之。今则一息既生，而抑后息。后息受抑，故续之缓缓焉，久而息定。抑息千万不可动心，动心则逐于息，息未止而心已动矣。
言未既，有笑于旁者曰：“迂哉！此子教人无法。抑息而又不动心，得非以千钧之物，责负于人，使之不用力，可乎？”
曰：“子且听。吾虽闭息，而又存心，则心不动，而息亦息矣。”
又：“此固闭息之道，安保欲念不生乎？”
曰：“至于生，则末矣。念之生也，感物而动耳。定中觉目有所睹，则神役于目矣，急收而返于内。耳有所听，神役于耳矣，急收而内听。其他皆然。”
问者曰：“闻一如二，吾并知此理矣。吾虽收神，而又存心，则神收而心本静矣。”
曰：“存心者，养性也。性之始见，不存则无所养。无所养，则终乎不见矣。存心实自收心始，所谓收神者，盖收心之馀用耳。行之至久，见如不见，闻如不闻，形心相忘，合乎至道，则元性彰露而元气生矣。”</p>
</blockquote>
<details class="admonition note"><summary class=admonition-title>note</summary>
<p>念之生也，感物而动耳<code>，有感则收。灵宝定观经云</code>若觉一念起，须除灭，务令安静</p>
</details>
<h2 id=精神论>精神论</h2>
<blockquote>
<p>神者，元性也。余前所说神为主论，盖亦尽之矣。
今念夫修丹者凝神之法。凝神之法，不在乎前，不在乎速，故又为之论。而后画神室图，并论于后。
凝者，以神凝于精气之内。
精气本相依，而神亦恋之。今独重于神。何也？
神者，精气之主。丹士交会采取，至于行火，无非以神而用气精。
苟先以神凝于气之中，则气未可安，神亦未肯恋气，而反害药物矣。
且神，元性也。性方寻见，尚未定，摇摇飏飏，进退存亡。
而子使凝之，性岂能自凝？其所以凝之者，亦质之性而凝之也。初云质而寻本性，是可以质性而逐本性，可乎哉！
今为学者，盖为凝神所误，何也？盖神仙有下手先凝神之说，故妄引以盲众。
岂知其所谓凝神者，盖息念而返神于心之道。
神归于心，则性之全体见。
全体见而用之，无非神用。
念念不离金丹，故丹成而神自归之，何凝之有？
故曰，凝神者，神融于精气也。
精、气、神合而为一，而阳神产矣。
则此际此身，乃始为无用之物也。谁曰不然？
吾闻于度师，度师闻于远师，远师闻于天。</p>
</blockquote>
<details class="admonition note"><summary class=admonition-title>note</summary>
<p>凝神病有意为之，头痛心悸。</p>
<p>心火不可发，不可用。故虚心实腹，上虚下实，上凉下温</p>
<p>采水蒸气凝结成水滴之象，自然而然</p>
</details>
<h2 id=幻丹说>幻丹说</h2>
<blockquote>
<p>丹有幻丹者，盖学道之士不知正理而妄为，采取交会，故成幻丹。
幻丹者，未静心田，遽采一阳。故斯时也，一阳实非真阳也。乃呼吸之气也。精亦非元精，乃淫泆之精也。神亦非元神，乃情欲之念也。夫人方学道，更欲为仙，得非欲念乎？以欲念而交会阳生，此幻丹之所以有也。
精在肾府，而若采之升至于脐上，又无安顷处，故逐气而息于气穴之右。
脐生于肾之缕，与气交结而止。即自曰丹。
既自曰丹矣，而精神而用着，便是后天底物。先天之物，果安在哉？
谓之黄庭、内炉、外炉、泥丸等窍，皆先天立之后始见。
当此时在何处？实未之有也。
傍风捉影，入海寻蟾，守株待兔，缘木求鱼，一旦败露，精荡然而去，先天又无所主。
呜呼！非长生之丹，乃促命之法也。
又有采气而上遇心血，气血凝而为物，亦曰幻丹。若此者众，故举以辨惑。</p>
</blockquote>
<details class="admonition note"><summary class=admonition-title>note</summary>
<p>未静心田，遽采一阳，仍是用心火。阴符经云`火生于木，祸发必克。</p>
</details>
<h2 id=捉丹法>捉丹法</h2>
<blockquote>
<p>“金丹居内，亦有走失者乎？”
曰：“有”
“有可捉之道乎？”
曰：“有。然非丹之走失也。“曰：”门户不坚，而被其出也。幻丹则有走失，金丹安有此患？”
曰：“金丹之出，何以知之？”
曰：“丹在鼎中，备五行之正气，吾身五行之气迫炉，则相感而动。一旦觉气升鼎外，而内无相感，乃丹不存也。急须放下，一场大静，并所谓炉鼎，丹之在不在，俱付之无何有。或一日，或一夜，始觉其在何处。或在心，或在肝，或在牌与肾。身中百窍，皆可藏之。知其在彼处，遂绵绵若存而守之，勿使之再去他处。又一日之久，始以意采之，则直降于阳宫。又就阳宫，如采取之时用意，遂从旧迳直升阳于鼎矣。造化玄微，至此谁曰不然？苟有云云者，吾之师也。”</p>
</blockquote>
<details class="admonition note"><summary class=admonition-title>note</summary>
<p>一场大静，并所谓炉鼎，丹之在不在，俱付之无何有，或言坐忘之境。又过一日夜，复有所感，为念头起处。念头动处是玄牝</p>
</details>
<h2 id=神水华池说>神水华池说</h2>
<blockquote>
<p>神水者，即木液之谓也。
华池者，脐中气穴之下，两肾中间一窍。绝肖黄庭，谷气就此而生精，医家所谓精穴者是也。
斯窍也，少壮之士，阳盛气融，则神水华池，不过浇灌炉鼎、洗涤脾胃，周流润泽气穴而已。
元气衰微，精元枯竭者，皆借此以为丹本。
元气既衰，非元气之衰也，乃气质之气断丧已甚。
邪欲之性，念念不已，先天既不得见，后天亦不足为用，嬴矹之根，殆起于此。
华池之窍，乃生精而降于外肾者也。
气壮则精多，精多则华盛，用之如有馀。
气凋之士，精元槁矣。谷气所临，不过产一等欷欷之水，流归肾府耳。
然我既静矣，元气本无增减，但华池无矣。大药三品，而欠其一。
故阳生之际，未值采之时，以意斡归尾闾，自夹脊直透至泥丸。
故就精穴用精，自然随气而升至午宫，遇众阳融之则精始可用。
然后降至于心，就心取汞，依然下至黄庭。即落乎其中。却用一意封固，即绵绵若存以养之。
二者就其中自相吞啖而丹始成。
近有浙西一派，虽少壮之士，亦用此法而结丹。但道在迩，求诸远耳。然各执其是而已。</p>
</blockquote>
<details class="admonition note"><summary class=admonition-title>note</summary>
<p>此披露中老年修道入手处。现代人劳心劳神远甚于古人，元气大多亏损过多。必先以神水华池以后天养先天方可。</p>
</details>
<h2 id=百窍说>百窍说</h2>
<blockquote>
<p>人之一身，毛窍八万四千，气宫三百八十四。毛窍散属气宫。
脐中气穴又为三百八十四宫之主，降于阳宫，皆而为精。
心为中田，顶为上田。
舌下为玄膺，目中有银海，额之中，眉之间，口鼻之衡，耳目之畔，咽喉左侧，腰胁中皆窍也。
余所谓丹之出者，若此窍皆可藏也。
岂曰人身止有一二窍也。
此一二窍，众之枢纽也，岂曰止乎斯而已矣。此其体也，用，别著说于后。</p>
</blockquote>
<details class="admonition note"><summary class=admonition-title>note</summary>
<p>气脉通畅，意到则有内感。</p>
</details>
<h2 id=采取图论>采取图论</h2>
<blockquote>
<p>采者，求真阳于肾府，取者，取真汞于心田。
可以采则采，采之必得其用。非其时而来之，则龙不降，虎不升。
虽见血气奔驰，冲冲来往，迷者以为交媾矣。
抑不知离坎自离坎，阴中之真阳，阳中之真阴，自兀然耳。
至于气脉为一念所止，则气疾入脉络之中，离坎之内，反有伤于铅汞。
虽曰养气要于中，实所以丧元气也。
夫元气之在人，至静始见，是先天之气也。
后天之气，时刻循环。但人汨于欲而不知详审耳。
至于略定之际，心无他用，则方知其气之上下，遂错采以为先天，致返加害。
所以近世之学道者，常有奇疾，盖为此也。
夫人之疾病，但气脉为梗耳。
气本自调，而若役之、使之，升则伤牌、胃、肺、肝、耳、目、口、鼻，降则如决水、如长堤，锐然而下趋，沛乎其不可御也。
至真之物，其能存乎？
余悯此等言丹之士，故画采取图为第一。
虽直泄天机，但人有志于金丹，而反戕其性命，余救之以正理，太上好生，必不我罪。
故此篇画以刀圭、玄黄、婴儿、姹女诸般譬设，尽扫而退三舍，使贤者见之而参同，愚者见之泮然冰释。分分朗朗，如宝鉴之察形，洞见毫发矣。
金丹之士，先修阴德，以尽人事。然后持前心论，则大药产而图形见矣。
采取之法生于心。心者，万化纲维、枢纽，必须忘之，而始觅之。
忘者，忘心也，觅者，真心也。
但于忘中生一觅意，即真心也。恍惚之中，始见真心。
真心既见，就此真心生一真意，加以反光内照，庶百窍备陈，元精吐华矣，要在乎无中生有，有中生无。
到这境界，并真心俱忘而弃之也。
我以无待已，则真息绵绵。
真息绵绵之时，后天之气以定。
后天隐则先天之气见，故阳生焉。
阳生者，先天之气自气穴中流出，而至于肾中○，如喷泡然。
盖两肾中间，有一缕透气穴，乃父母交媾之后，始生脉络也。故先天之气游之。
既觉如斯，则一身百脉，尽若春生。春意融而渐长，此时先天之体始立，先天立而后天愈退藏矣，然后可以微动采取之意。
意者，以目垂观于心，却以心放下送入阳宫。徐收而又纵，则阳起矣。余见一阳论
○采之意，生于心，心生于目。
故老子曰，吾尝观心，得道亦至灵。
夫真息既定，内光乃神光，此心乃真心。真心生意，神光烛心。
故常为之说曰，目视心，心生意．意采铅。
若阳生未融盛，而遽采之，则一念住，采意既萌，后天复起。
故曰，了命实关于性地。
性者，凡所有相，皆是虚妄。既无著相，则虚妄除而真理显矣。
真理方明而一念生，岂非复为虚妄之相乎？
故伺阳长而始采，则勃然而升。
先天气盛，而后天伏不暇矣。
采之升也，实有异焉。
醺然而上，至于脐而稍止，徐止脐之上，则息方凝，名曰铅。
铅，金也。金生水，故汞产于心。
云从龙，风从虎之理兆矣。
风平而雨降，自然铅汞相投，相吞相啖。
金生水，水生木，水又生火(Note: 应是“木”又生火)。
木爱金而金恋木，乃交会之道也。夫金克木，反有爱恋之意焉，盖金木之本性耳。
吾以本然之性，亦不过譬喻耳。
○乃先天也。五行在何处？但不如是，则不能达其理。
采取之道既明，交会之理复露。
再有叮嘱：采取不可太缓，太缓则老而不可用，而后天之气杂矣。学人以交会图参看，则思过半矣。
诗曰：
醺醺和气酿春风，一点阳生恍惚中。
无自有生无胜有，色从空里色还空。
升于脐上铅情见，产自心源汞性通。
定里见真真里定，坎离交会雨濛濛。</p>
<p>诗曰：
木为龙兮金为虎，坎户生男引离女。
要知造化有根源，不离真火生于子。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/caiqutu.png alt="enter image description here"></p>
<details class="admonition note"><summary class=admonition-title>note</summary>
<p><code>于忘中生一觅意</code>，恍惚之中，是为真意</p>
</details>
<h2 id=交会图论>交会图论</h2>
<blockquote>
<p>恍兮恍兮中有象，杳兮冥兮中有物。
古先哲常特此以警学者。
盖恍惚杳冥，定之象也。
惟定可以炼丹，不定而阳不生。
阳生之后，不定而丹不结。
故才以意采铅，而遽止其意。止有时，而升有刻。
盖始生无过一气耳，升于脐则为铅，故心斯意而无用矣。
铅自能引汞，汞自能寻铅。
恍惚杳冥之中，交媾之理毕矣。
我得师之口诀并泄之，宜秘宜秘。
默而视之，念勿出声。若有知道之士，宿有善缘，逢此玄机至宝之道，凡遇口诀，记而勿书，书而勿见，则某实戴其德。
余从师一十年，凡有所得，尽底陈露，愿与同志之士共宝之。此乃《玉清金笥东极青华长生度世上品内炼金丹宝诀》，玄律至严，某不识避，就撰为此书。前三旬，表奏天庭，继得报应，始敢吐露下笔。 下笔之时，心蠢蠢然而汗落于纸，涕泣交零，但愿志士得之，幸勿相累。同成胜果，共证仙阶。
吁！知我者，谓我心忧。不知我者，谓我何求。幸心心相照，某不胜祷告之至。诸仙幸鉴！</p>
</blockquote>
<details class="admonition note"><summary class=admonition-title>note</summary>
<p>惟定可以炼丹，不定而阳不生。</p>
</details>
<h2 id=采取交会口诀>采取交会口诀</h2>
<blockquote>
<p>忘里觅，觅里忘，忘中见，见中忘，阳生矣。
忘中采，采中忘，忘里升，升里见，见里变，铅成矣。
定中起，意中升，忘中用铅引汞矣。
铅合汞于内，精会神于外，交会矣。
铅汞精神合而为一，却将一念使之落黄庭，归鼎矣。
口诀中口诀：
打合铅汞，须用一意。动采一阳，须用以静而生定。
莫怪平叔多兜揽，却缘学者尽痴迷。
咦，说尽来。咄，满眼天花散乱飞，门前流水浪声微。
青骢载取青娥去，顷刻青骢独自归。
青娥在我</p>
</blockquote>
<blockquote>
<p>巫峡云生十二峰，故宫箫管寂寥中。
星桥路隔靑山外，若要相逢永不逢。
是性又是命</p>
</blockquote>
<blockquote>
<p>或问：“孰为交媾？”
曰：“采取图心下一窍，乃交会之地。不可以有形求，不可以无形取。但铅升之际，阳气上∪。夫自气穴降，为一阳宫○，我采以意○。汞降之际，会气降为∩。盖汞铅生，铅升于脐上∪，为精光所烛，故曰铅。铅犹表也，汞犹影也。表动影随，故汞降亦如之。阳铅之升，不可谓之纯阳。中含精光为铅，盖亦属阴。阴汞之降，不可谓之纯阴。心生汞，心为神舍。汞遇神光而后可用，盖亦属阳。阳中有阴，阴中有阳。二气交感，凝结不散，遂成玄珠○如黍米。”</p>
</blockquote>
<blockquote>
<p>或问：“铅乃一阳，一阳乃先天一气耳。汞，何物为之？”
曰：“铅与汞皆先天之物，铅乃先天气，汞乃先天灵。此气乃命之母，此灵乃性之子。可以曰铅汞、可以曰性命。诸得道之宗师，谁肯直泄至此？”</p>
</blockquote>
<blockquote>
<p>又问曰：“心下一窍，何窍也？”
曰：“混沌神房者，此也。乃精光、目光之气幻而为之，精光华腾为∪，目光垂为∩∩ 。精虽元精，然无日用之精，则元精不见。又如不信，譬如有水，则潮兴白气，未闻白气兴于地也。水乃精也，白气乃华也。神虽元神，然日用之神而不役，然后元神见。譬之皓月当天，云收而光始下烛。清净即无云也，垂光即照临也。精虽属阴，而精华属阳。目光属阳而照于内，则亦属阴。光华相遇而成一窍，以气感气，使二物会于其中。⊙物之成也，有精气焉，有元气焉。工夫周足，遂为真人。盖生生之意，寓于此矣。所以能灵而神者，此也。”</p>
</blockquote>
<blockquote>
<p>或曰：“然则交会之后，安得此珠落于黄庭、归于鼎内？”
曰：“二物聚时情性合，五行全矣。虎归于山，龙归于渊，目光还而精气复。此⊙落于黄庭，归于鼎内，会有 关捩子么？恍恍惚惚，万孔生春，⊙秘、秘、秘。此数言，非正经原有，乃学者有所得之谓也。”</p>
</blockquote>
<blockquote>
<p>或问；“阳生于上，遽止其意，安保不复降？”
曰：“大哉问！黄庭之下，有一丹室之门户也。意生则上，故阳升，意止则一，故阳则不可得而降矣。炉鼎则在乎一之内，正属士。故○备五行之正气，成天地之全形也。</p>
</blockquote>
<blockquote>
<p>或问炉鼎之法。
曰：“黄庭之在人身如此，至一阳上升如此，珠落于其中之候 如此，即炉鼎也，黄庭固属土也。至于中之中，盖属土中之土也。故落于其中，而成鼎器。五行各厚其基，何谓厚其基？夫母求子，子恋母，丹之法也，皆取其本然之性。既归于鼎而气各趋之，如子之恋母。故静坐之中，神光下垂，则归于鼎。精华上升，亦如之。至于行住坐卧，如龙养珠，如鸡抱卵，而气各归之。一身之脉络皆为之，务在乎勿忘而勿助长耳。学道之士，然乎，其不然乎？在某之丹法，若是而已矣。”</p>
</blockquote>
<blockquote>
<p>诗曰：
何劳姹女与婴儿，透彻分明说与伊。
身里乾坤颠倒处，壶中日月运行时。
要知一者为阳用，须识一中作气机。
天使紫阳来说尽，后来何必更寻师。</p>
</blockquote>
<h2 id=直泄天机图>直泄天机图</h2>
<blockquote>
<p>到这田地，知这道理。且莫欢喜，咄！未知如何想。
宝剑沉埋古狱边，虹光夜夜上冲天。
虎龙战罢三田静，何处求他汞与铅。
嘎嘎嘎，嘻嘻嘻，且休认鹿为马，一个玄珠在泥底。
牛女桥边路不通，河车运去杳无踪。
凭谁问得真消息，吹彻重关籍巽风。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/tianji.png alt="enter image description here"></p>
<h2 id=直泄天机图论>直泄天机图论</h2>
<blockquote>
<p>金丹之图既成，虑天机之犹秘，且论五行之颠倒，述水火之流行，明药材之进退，体日月之循环，余前所著三篇之文尽矣。
今虑夫学者未明，故为此书。
此书也，直地天机，动见毫发；化顽石而成金，点瓦砾而成玉。不啻过也！
夫两目为役神之舍，顾瞻视听，神常不得离之。
两耳为送神之地，盖百里之音闻于耳，而神随之而去。
两鼻为劳神之位，随感而辩薰莸。辩之者谁？神也。
使耳、目、口、鼻皆如眉，则神岂不安而全之？
夫如是，则不为后天也。亦不劳修炼也。
大抵忘于目，则神归于鼎，而烛于内。盖绵绵若存之时，目垂而下顾也。
忘于耳，则神归于鼎，而闻于内。盖绵绵若存之时，耳内听于下也。
忘于鼻，则神归于鼎，而吸于内。盖真息既定之时，气归元海之理。
合而言之，俱忘而俱归于鼎，而合于内矣。
还更有口诀么？
口诀：鸡能抱卵心常听。
或问金丹之道。耳、目、口、鼻固亦得闻之矣，心固不言可知也。肝、胆、脾、胃、肺、肾，无用之物也。还亦无用之中，而有用者也？
予答之曰，此固已到而后加其理，但余誓以无隐，夫何隐之有？吾初从师，亦叩矣，师赠我以诗曰：
五湖风景阔漫漫，鹭立沙滩宇宙宽。
画出枉劳君指点，异时游到尽堪看。
余初未达此理，后到此田地，始信师言之不我欺也。
今以师不言之旨并言之：
夫五行之用，不可缺一。
故绵绵若存之顷，脾气与胃气相接，而归于心缕。
肝气与胆气相接，从大小肠接于肾缕。
肺气伏心气，而通于鼻。
是气也，皆静定之余，元气周流，自东而西，自南而北之气也。西南乃气之会也，气合而归于此。
却自夹脊，直透上、中丹田，而降于肾腑。两肾中间，有治命桥一带。
故寒山子曰：“上有接神窟，横安治命桥”者，此也。
气降至于此，阳气与精气盛而上冲，与此气相接于一，则固围于鼎器之外。
日用之，则日增经营之力。
故鄞鄂之成，肇于此也。
忽然有一物，超然而出，不内不外，金丹之事，不言可知矣。
一半玄之又玄，一半者，何也？
曰，金丹之上，到此则一半矣。○超然而出者，乃玄关一窍也。其大无外，其小无内。○有形之中也，○无形之中也。
先就有形之中，寻无形之中，乃因命而见性也。
就无形之中，寻有形之中，乃因性而见命也。
先性故难，先命则有下手处。
譬之万里虽远，有路可通。
先性则如水中捉月，然及其成功，一也。
先性者，或又有胜焉。
彼以性制命，我以命制性，故也未容轻议。用力不得到者，知其然也未见，不必存之以有，恐至著相。</p>
</blockquote>
<blockquote>
<p>或又曰：“子画图中多有窍，何也？”
曰：“斯窍也，非采取交会图之窍也。盖一阴一阳之谓道，往来不可穷。用之，则充塞于一身之中，是此物之作用。不用则归藏于心田之侧，了无形像。然则何物耳？○○，意之主耳。左属阳，右属阴。秘秘秘，秘到这里，方是返太极处。
曰：”返太易者，自太极。返太极者，自太和。致太和者，自阴阳始。故曰，阴阳和而风雨时，嘉禾生者。譬之若此。大衍五十，天数一，地数二。天三地四，天五地六，天七地八，天九地十。阳奇阴偶。天数二十五，地数三十，合而为五十有五。大衍之数五十，去五以象五行者，后之鼎内外是也。又就其中克一，象太极之不动，其用四十有九。又就其中克一，以为鄞鄂，其用四十有八。学人行炉鼎用火之法，以四卦为主，以六十卦为用，存乾坤坎离也。又以大衍图求其象，则循环之理明矣，周天之法泄矣。如或未明，更请看炉鼎图论云。”</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/changuang.png alt="enter image description here"></p>
<h2 id=蟾光论>蟾光论</h2>
<blockquote>
<p>一点蟾光照太虚，金蟆水裹吸还嘘。
高低犹是纯阴体，何事生阳用有余。</p>
</blockquote>
<blockquote>
<p>太虚廖廓，皓月灿然。雪浪翻腾，金蟆吐耀。
人见月之所以明，而曰金精，精盛则月明焉。
孰知金之所以生者，性也。水者，喻坎宫也。
金蟆者，喻一点真阳之窍也。
元性喻月，性之用也。
性之初见如星，圆陀陀、光烁烁，未足以见性。但气质之性稍息，而无性略见。
如云开则月见，顷合则亦然耳。
至于不时时存之，则可没，与见未见时无以异也。
故金丹之士，才见此物分明，便是元气产矣。
遂以而用之，譬之见贼便捉，毋使再逸。
然以之收于鼎器之中，而一点元气之真，终乎不可得出矣。
以丹田为日，以心中元性为月，日光自返照月。盖交会之后，宝体乃生金也。
月受日气，故初三生一阳者。
丹既居鼎，觉一点灵光，自心常照而无昼夜。
一阳生，于月之八日，而二阳产矣。二阳者，丹之金炁少旺，而元性又少现。
自二阳生于月之望，而三阳纯矣。
三阳纯者，是所谓元性尽现，即前谓无形之中也。
一阳纯生时，但觉吾身有一物，或明或隐。
二阳生时，则遍体生明矣。
三阳生者，则光不在内、不在外，但觉此身如在虚空。
亦无身，亦无虚空，亦无日，亦无月，常能如此则禅定也。
但丹士若生于有，而不能采真空，而以无为用也。
既至于此，而金丹且半，何也？
且元神见矣，而未归于丹，混精气而为一，所以为半矣。
更说他后一半底道理。
月既望矣，十六而一阴生。一阴者，性归于命之始也。
自一阴生，至于月之二十三而二阴产矣。
二阴者，乃性归于命三之二也。
自二阴生于月之三十日，而三阴全矣，三阴乃性尽归于命也。
性之全体见，绵绵若存之性，时时反乎命内矣。
方其始也，以命而取性之全矣。又以性安命，此是性命天机括处。双修者，此之谓也。
天机至密，吾尽泄矣，到此际则金丹全也。
始于火候，凡一日用度，则一日养之。百日之功，而婴儿产矣。
故吾以月为之喻，取其交会相照之理也。
月明实本于金，金之性实出于月。
百炼愈坚，万劫不坏。
盖金，日也。月性也。火，日气。金入火而复于元性之真，可以炼成至宝，号为金液还丹。
故修丹者，始则取金。
为金生水，交合之理显，而籍土以成之。故城廓基址，无非托真金药物，而固济提防之。炼成纯金，故曰金丹。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/luding.png alt="enter image description here"></p>
<h2 id=炉鼎图论>炉鼎图论</h2>
<blockquote>
<p>鼎炉形象恁分明，八卦纵横用则亲。
炼就五行全藉土，又令真土变真金。</p>
</blockquote>
<blockquote>
<p>鼎之为器，非金非铁。炉之为具，非玉非石。
黄庭为鼎，气穴为炉。黄庭正在气穴上，缕络相连，是为炉鼎。阴阳为炭，以烹以炼。
夫黄庭之在身上，交会之顷，乃元气立之际。此时正开，而丹落于其中，逐固之。
所谓水银实满葫芦里，闭塞其口，置深水者也。
水银，铅汞也。葫芦，黄庭也．深水者，水犹气也。闭塞黄庭，隐藏丹母，而置于气会之地，达者审之，得其趣也。
虎啸风生，龙吟云起。蟋蟀吟秋，蜉蝣显阴。万气归鼎，而封固愈密，烹炼愈坚，此炉鼎之所以有也。
万卷丹经要旨，图画立象，本使人得象忘言。
后之学者，皆泥象寻真，各求诡论。
岂知夫至道不繁，枢纽阴阳而已矣。
如以天一生水云云之数而言者，此亦不过明水火之流行耳。
如以四时八节而言者，此亦不过喻天地阴阳消长耳。
秘其母而言其子，故知之者鲜矣。
用成今所以著为此书者，皆弃枝叶，而言本根。本根有而枝叶自芳。盖古人不欲言，而余言之。道中君子，宜体此意，毋以小道观焉。依此而行，神仙可立跻也。
或问，炉鼎之体明类，炉鼎之用，亦愿闻焉。
天地间百卉、草木，万类散殊。
冬至之后，阳动于下。则枯水重荣，百草萌芽。蛰虫奋发，万类熙怡。
造化岂有心而生万物？万物亦何心而望造化？
盖一气之动，万类感而然耳。天何心哉？物何心哉？
至于百卉，花开结实之际，正药物循环之时。落叶凋芳之际，正药物归根复命之时。
可喻古人警药物产、降而成丹，莫有出于此者。
但不可泥于无心，使其自浮自沉。
亦不可泥于有心，而驱驰逐火。
但绵绵若存，知其无，守其有。知其黑，守其白。
静中行火候，定里结还丹。赠之以中。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/shenshi.png alt="enter image description here"></p>
<h2 id=神室图论>神室图论</h2>
<blockquote>
<p>费尽工夫结得成，返光内照景分明。
主人未至谁藏得，闻道灵光驾赤城。</p>
</blockquote>
<blockquote>
<p>神室者，元神所居之室，鄞鄂是也。人知立鄞鄂之造化，显然彰露矣。
抑不知有室而无主人，何取其为室哉？
然主人虽无，而主人之胎，亦在乎一室之中矣。
如怀孕然，十月之间，母呼亦呼，母吸亦吸，但气未足耳。
气足而形完，一点灵光入于其中，则攸然而生。
啼哭锵然，纯乎其人矣。
此乃鄞鄂成，而神归于室之时也。
神归其室，则所谓得其一，万事毕矣。
盖交媾之后，神光垂，而烛乎玄珠矣。精华升，而产于玄珠矣。
真铅则元气矣。精、气、神亦先有胚胎在其中矣。
火足气充，则元精、元气、元神尽合而为一，故婴儿产矣。
婴儿岂自产焉？火烁尽群阴，而胎始脱，到此方是产婴儿。
吾尝谓古人画炼丹之图像⊙，○固鄞鄂也，●此一点便以安乎其中矣，后之学者皆谓鄞鄂有而一点安，逐不知安一点于中之道。
暂结终散，猛火空烧，而离坎逸矣。
夫此一点产于外，而顺于后天者。
一生二，二生三，三生万物。皆从此。常人为之，志反逆焉而产于内，则长生久视之道存矣。
岂非归根复命乎？命复归根之由，深根固蒂也。
深根固蒂之道，自澄心、遣欲。
澄心之理，屏视去听。始孔子曰：“非礼勿视，非礼勿言，非礼勿听，非礼勿动。”此便是真实道理。
但儒教欲行于世、用于时，故以礼为之防。所谓妄心者，喜、怒、哀、乐各等耳。忠、恕、慈、顺、恤、恭、敬、谨，则为真心。
吾修丹之士，则以真心并为妄心。
混然返其初，而原其始。却就无妄心中，生一真念。奋天地有为，而终则至于无为也。
若释氏之所谓真心，则又异焉。
放下六情，了无一念。性地廓然，真元自见。一见之倾，往来自在。
盖静之极，至于极之极，故见太极。
则须用一言半句之间，如死一场，再生相似。
然后可以造化至机，而为不生不死之根本，岂易窥其门户耶？</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/huohou.png alt="enter image description here"></p>
<h2 id=火候图论>火候图论</h2>
<blockquote>
<p>前弦须短后弦长，水里藏灯熖自光。
日夜巽风吹不灭，将心挑动更荧煌</p>
</blockquote>
<blockquote>
<p>《易》之为书，三百八十四爻。火之为数，三百八十四铢。
故舍乾坤以为鼎器，坎离为药物之外，初一用屯、蒙。初二用需、讼。初三用师、比。初四用小畜、履。初五用泰、否。初六用同人、大有。初七用谦、豫。初八用随、蛊。而金计半斤。初九用临、观。初十用噬嗑、贲。十一用剥、复。十二用无妄、大畜。十三用颐、大过。十四用咸、恒。十五用遁、大壮。十六用晋、明夷。十七用家人、睽。十八用蹇、解。十九用损、益。二十用夬、垢。二十一用萃、升。二十二用困、井。二十三用革、鼎。而水半斤。二十四用震、艮。二十五用渐、归妹。二十六用丰、旅。二十七用巽、兑。二十八用涣、节。二十九用中孚、小过。三十用既济、未济。顷刻而周，周而复始。自日月运行，一寒一暑。天地氤氲，万物化醇。倒造化，翻乾坤。窃宇宙，盗阴阳。达天地之至道，始可与言此也。
或曰乾、坤、坎、离之体。
曰：“周天火候之时，坎离交矣。坎离交，则乾坤交会矣。夫天道下降，地气上升，乃乾坤之用也。坎者，乾交坤也。离者，坤交乾也。其他卦象，不过设体耳。亦不可泥象寻爻，而火候之法始见。”</p>
</blockquote>
<blockquote>
<p>又曰；“似子言之，不过范围天地，运行日月而已。而炉鼎图又列八卦于鼎中，火侯图又升午位于泥丸，布平桥于卯酉，何也？”
“天机固不容泄言，既至此，隐之何为？且河出图，洛出书。天尚自泄，况于人乎？”</p>
</blockquote>
<blockquote>
<p>客曰：“止。余闻泄天机而殃及九祖。”
“独不闻度一人，而福及九祖乎？吾以吾之丹法，尽底无隐，而传于有缘之士。苟有信士，一人为仙，某岂无功乎？”</p>
</blockquote>
<blockquote>
<p>客曰：“子之用心，非某能知及之。”
曰：“是炉也，是鼎也，乃进火，进水之理耳。水、火无过一气耳。气之升也，吾以心接之，即火也。气之降也，吾以静待之，即水也。此绵绵若存之时，子午进用之功也。斯时也，方是偃月炉具之时。夫性见则气生，气生则金生，金生则气多，气多则金愈旺。此二者交相为用也。金旺于中，烛破浮云。露出一勾真性，如月之明，乃偃月炉也。存养之义，则金气盛而全尽，烛见一轮明月，乃全性也。既见全性，又返金性，则吾身皆真性、命为之主。此用火之时也，盖二者未融为一，而用火炼之，炼作纯金也。包含性命，通体皆阳。浮沉自在，爱日恋月，好游顶门，时至道成。奋厉而脱，霹雳一声，身非我有。吁嘻！人人可以如此而成功。人而自弃之，若是可哀也哉！余见总篇，方其九转既周，沐浴已竟。火力终焉，一星不灭。故动○○一风以吹之。巽风者，鼎下之片缕耳。阖则为乾，辟则为巽，阖则为嘘，辟则为吸。何以能开辟？亦无非一意使之然。”</p>
</blockquote>
<blockquote>
<p>或曰：“巽，西方之位。以子所言，巽乃中宫。毋乃反乎？”
曰；“西方者，巽之用也。中宫者，巽之体也。吾自心生一意，而降于巽位，其象始辟，则吾言实兼体用而训也。继之以乾。乾金而火乃金精，故遇而炎火张设。须坎以抑之，抑之而不能止，则有反攻于下之患。故止以艮，而又嘘以巽。巽上一画属阳，止火非阳不行。故遇震而稍焰，遇离而复炎。又止以坤。坤，水也。火从水起，如遇其兑。兑，又西方之卦也。故自尾闾，徐徐升上，而至泥丸。顶为天门，为正午之地。午属火，遂加煌。又接之以心。心，火也。接者，神也，乃神火也。又加煌。至卯酉，若直下则刑德临门，危其大哉！故一立而各为二道。今日之卯酉，昔日之坤、艮也。火，气也。气降而复升之理，故归于肾府，化为真水而用之。盖文火性柔而难化，遇卯木必克土。遂以火克木，则土不受克矣。武火性强而易化，降自酉。酉属金，金生水，归于鼎。”</p>
</blockquote>
<blockquote>
<p>曰：“何谓文，何谓武？”
曰：“文火自三关上至于天矣，武火是午宫与心火也。大凡火侯，只此一场，大有危险。丹士宜一战而胜，则天下定矣。平日周天火候，切不可以为则也。然此亦不可执著，彼亦不可执著。且喜且喜”</p>
</blockquote>
<blockquote>
<p>庆云开尽现鸿蒙，仿佛空中见祖宗。
风定七星还在水，依稀残韵上飘空。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/yinjin.png alt="enter image description here"></p>
<h2 id=阴尽图论>阴尽图论</h2>
<blockquote>
<p>张子一日坐于幽室，形忘气化。倏然两耳风生，始如秋蝉鸣隔岸之翠柳，终焉若闻九天之箫韵。
恍然有一人立于旁，耳、目、口、鼻与张子无异。指张子而骂曰；“吾自太易以来，为子所役，略不瞬宁，何罪于汝？”
张子不觉失笑而无声，默谓之曰：“来，吾与尔言。汝言固是，但尔为我苦邪？我为尔苦邪？姑坐以叙。”
曰：“我先以来，本无事。与子同居之后，寤寐亦相持。移像累劫，而不自如。置我沙漠、风霜之地，既令我归东，又令我归西。种种相魔。自顷以来始蒙慧以室庐，养以调息。美则美矣，但晚也。”
张曰：“非吾之过也，乃六欲之贼使之然也。子微而隐，彼显而彰。否知有彼，而不知有此。譬之瞽者坐舟，但知舟之日去千里，而不知撑者实劳也。使不欲舟行，则撑者暇矣。”
似张者欣然曰：“几失君！吾有百炼之坚刀，可同剿此贼，而去其根后，同入规中时，然后行，独步金阙。”
张子曰：“唯唯。”
见黄光四进，五色焕然。观者听其言曰：“去贼之道不宜急，急则反受其敌。”
始然力不胜，其祸乃可必。纵放任馀心，守之常将息。或作狡诈形，视之常无尔。一战定三清，万魔俱屏迹。</p>
</blockquote>
<blockquote>
<p>噫
当日风尘枉自横，波平海晏兆升平。
堪怜不达穷通者，犹弄干戈观我城。</p>
</blockquote>
<blockquote>
<p>噫
无明焰子又无烟，煅出真金耀徹天。
霹雳一声圆活子，腾空三觐玉皇前。</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/chunyang.png alt="enter image description here"></p>
<h2 id=阳纯论>阳纯论</h2>
<blockquote>
<p>又无文，看甚？
窈窕仙童捧诏来。
妙哉！</p>
</blockquote>
<h2 id=总论金丹之要>总论金丹之要</h2>
<blockquote>
<p>夫人之身，大而不可以取象天地，包容万汇，变化莫测，灵通玄妙。百姓日用而不知，故金丹之道鲜矣。
夫金丹之道，贵乎药物。
药物在乎精、气、神。
神，始用神光，精，始用精华，气即用元气。
精非气不盈，神非气不充。精因气融，气凭精用。气因神见，神凭气用。
且以吾身之天地言之，自太极既分，两仪判矣。两仪生四象，四象生八卦。八卦立，而天、地、人之道备矣。
天以动为体，地以静为体。天地之气，往来不息，而日月行乎其中。
盖父母媾形育我之后，始生脉络也。自形完之后，始生缕络。
反若元性之虚无，谷道筋条，殆似草茅之郁茂。此乃先天之炁，为先天之道，此金宝之至言也。
宜守之以中，则庶乎道路通畅。
盖人受天地之中以生所谓命也。得天地之中气以生，遂可为人。
我以身为天地，亦宜执其中，而为造化之枢纽。
中者，有三中：心中意、脐中鼎，肾中炉。
三中之至切者，心中意。脐中鼎次之，肾中炉又次之。此三者，自金丹之始至终，不可须臾离也。
大凡金丹之道学者，寻五行其末矣，当知夫交会之际，恍惚杳冥，养生毛窍。金之本情也。逸像和畅，肢体柔顺，本之本性也。
铅本火体而金情，汞本水体而木性。
无他，水火者，铝汞之体也。金木者，铅汞之用也。
铅汞凝结，光华会合者，意也，意属土。
五行既全于鼎器之中，物以类聚。
五行又环列于鼎器之外，内外相感而丹始成。
形状如黍米，非青、非黄、非黑、非白，不可得而名状也。
到此际，又绵绵若存，清净无为，自然现出百般妙用景象。
肾水合精水，目玄膺流下，谓之华池、神水。
虚无之中，白雪生而黄芽长。
只绵绵若存之顷，亦悉归于鼎器之内。
是大药不离精、气、神，要认始用药材。
又精、气、神之所产也，非便用精气神也。
今有一等旁门，自作自是，而精、气、神受役之不暇，奚能产药也？
精、气、神三者，孰为重？
曰，神为重。金丹之道，始然以神而用精、气也。故曰：神为重。
神者，性之别名也。至静之余，元气方产之际，神亦欲出，急用定以待之。不然，是散而无体之体也。
苟夸出入，必为大道，则谁不可为？
夫神不疾而速，不行而至。
师言曰，神之妙用无方而有限。
若得其道，可以出入，切不可纵为良深。
盖收于内则可，岂宜纵于外也？
夫神出而依林木以成形，阴未尽也。
将出之际，多异景。目光烨然，从目出也。鼻气或吸，从鼻出也。耳闻清音，从耳出也。
独不可从口出入者，何也？夫口，五脏之气所会也。
神弃精气而窃出，避气盛之地也。
神、气、精常相恋，神一出，二者无依焉。故神之出也，有害无益。
日居月诸，照临下土。丹士逆之为用，顺而为火。
夫火循环，九转中九转。
九转初生，旺于第一转。伺阴气尽，又绕第二转。馀亦如之。至于九转周足，遂迫于鼎。
故用前进火工夫，谓之真阳而战群阴。
请明言之：
人一身皆属阴，惟有一点阳耳。我以一点之阳，自远之近，转之又转。战退群阴，则阳道日长，阴道日消。 故《易》曰：“龙战于野，其血玄黄”。
至于阴尽阳纯，而丹始能升于泥丸。决然奋厉，真人于斯而始见矣。
金丹之道如此而已。更有言不尽底。”
丹之初成也，交会之际，未免借阴阳二炁以成之，后则渐以阳火炼成纯阳之体。
故自强不息，乾道也。
丹成矣，故凝神以成躯而成仙。
丹之初成也，籍五行以成其用，后则渐以真金养成纯金之体，故通体之光金色也。
金变日色故光。金象日性故刚。故曰金丹，又曰金仙。
幻体虽假合之物，修丹之士须籍以养丹基。
譬之地也，城池固，则外邪不能入。
故绵绵若存之，顷脾胃合为一脉，而围丹穴之左。肺、肝合为一脉，而围丹穴之右。
真气微至，则环手脉络之中。
故近丹而气可得之以化至宝。
举其一，可知二。
然亦无为自然始，举是以明矣。
夫无为，无有为也。
夫人之一气在身，由念而动。
譬之握拳，念欲开而五指伸，了无挂碍。
学人达此，于采先天一气之时，行一真念，采一真气。
按图观象，落在黄庭，其理一也。穷冬调剥，必得阴阳交泰之后，乃至万象。
学人达此，当知交会之后，不期产物之产而自产矣。
金之在水，其耀夺目。金之在土，土能藏之。
盖产于幽处，而隐其明处也。
丹之居鼎，犹人君之在位，百官称职，其国自安。
火侯药物，各得其宜。则万化成。
何谓各得其宜？
第一转，产药于东，而降于西。以心为斗柄，斡旋其机。故行二十度而魄满，又斡之二十度而魂满。则火之魂，而水之魄立，而神用大矣。他转如之，举其要以明学者。言曰：
斗极建四时，八节无不顺。斗极实兀然，魁杓自移动。
只要两眼皎，上下交相用。须向静中行，莫就忙里送。
要无形图与你看，一气周流归故宅。金丹何事却成功？
至道本不繁，庸人自生事。我本遇师传，三嘱令深秘。
何故画图并立论，毫厘说尽鬼神惊。
咄！地狱不囚传道者，教存经籍度三师。</p>
</blockquote>
<h2 id=次第秘诀>次第秘诀</h2>
<blockquote>
<p>坐静打顽空，抑息，守已生癸待时。
闻命气冲和，待气动，方可如下行。
存归 ○○，然后就上二窍，直冲五星。候见明，放静又观心。放下了一段，候再见明，一阳真气产矣。
绵绵若存，只八分。
小光透，用机出入，开道一回，然后方行子午。大光透，用机出入，破顶一回。
此是后上前下，此后并系尾闾五星。
于三十日见，用机出入。
上弦十五日足见机。大凡三遭望左右见机。下弦日数足，下明鼎内晦用机，再朝天径。
以太和返太极。以太极返无极。
否 泰
动静之机，气盛则抑之以静，气弱则助之以意。</p>
</blockquote>
<h2 id=火候秘诀>火候秘诀</h2>
<blockquote>
<p>丹居鼎内，上水下火。心动属火，静属水，乃水鼎也。○底静属水，动属火，乃火鼎也。
阳在鼎下，曰水火升于鼎上，则水火也。
阳火是外炉，外炉与火，存于气穴。黄庭正在气穴之上，气穴乃内炉也。内炉有火，近鼎常烹，此绵绵若存也。
火长进于下，则不可坐。至于子午二时，午进火，子进水。阳生，不以心扰，接之以意，斡归于右，转降于左，存入○○○ ，反是则进火。
或曰：“敢问九转之功。”
曰：“三月火候乃九转。”
“第一转： 初自胁边左右，存为火道。自阳宫起，自右边，到肩横过正中凝，自左边送下。逐绵绵若存，宜静不宜动，宜徐不宜急。动曰扇火，急曰伤丹。此每日子时之功也。”
“第二转： 自肋边进一寸二分，用如前法。此丑时之用功也。”
“第三转： 自肋边进五分，用法如前。此寅时之用功也。”
“沐浴： 卯时火起，取丹计四寸，有缕二条，正为火道。脉透鼎中，故火起不用目，不用心，以意斡之右转。取横与鼎齐，正缕地也。遂大静，火遂为水而归于鼎。丹逐沐浴，绵绵若存。天机天机，宜秘宜秘”
“第四转： 进一寸，用法如前。此辰时之用功也。”
“第五转： 进五分，用法如前。此巳时之用功也。”
“第六转抽添： 进五分，火自下与午时，心火顶火俱旺，故阳生，小抑之，抽也。再生，则火微矣。直上于左而横过，恰值心。遂逢心火，火其炎矣，此抽添也”
“第七转： 过五分，用如前法。此未时之用功也。”
“第八转沐浴： 行左降右，取丹方一寸。未时之火道，皆至阴之道也。火力过而衰，值申道，亦阴道。无他，心上道，阳道也。心下道，阴道也。二时火皆从阴道过，至酉而始金旺。故静以待之，火为金液而归于鼎，丹遂沐浴。卯沐浴乃益汞，酉沐浴乃益铅。”
“第九转： 取丹五分而已，顷刻用而即定以待。”
“第十转亥： 用巽风起火，行运火之法，见火候之图。”</p>
</blockquote>
<p><img src=/img/%E9%9D%92%E5%8D%8E%E7%A7%98%E6%96%87.assets/huoqi.png alt="enter image description here"></p>
</div>
<div class=article-tag>
<i class="fa fa-eye"></i>
<span id=busuanzi_container_page_pv style=font-size:xx-small>
<span id=busuanzi_value_page_pv>0</span>
</span>
</div>
<div class=post-copyright>
<p class=copyright-item>
<span class=item-title>文章作者</span>
<span class=item-content>om</span>
</p>
<p class=copyright-item>
<span class=item-title>上次更新</span>
<span class=item-content>
2022-02-23
</span>
</p>
</div>
<footer class=post-footer>
<div class=post-tags>
<a href=/zh-cn/tags/%E9%9D%92%E5%8D%8E%E7%A7%98%E6%96%87/>青华秘文</a>
<a href=/zh-cn/tags/%E5%BC%A0%E4%BC%AF%E7%AB%AF/>张伯端</a>
<a href=/zh-cn/tags/%E7%B4%AB%E9%98%B3%E7%9C%9F%E4%BA%BA/>紫阳真人</a>
</div>
<nav class=post-nav>
<a class=prev href=/zh-cn/post/%E9%87%91%E8%8A%B1%E7%9A%84%E7%A7%98%E5%AF%86/>
<i class="iconfont icon-left"></i>
<span class="prev-text nav-default">金花的秘密</span>
<span class="prev-text nav-mobile">上一篇</span>
</a>
<a class=next href=/zh-cn/post/%E9%AB%98%E4%B8%8A%E7%8E%89%E7%9A%87%E5%BF%83%E5%8D%B0%E5%A6%99%E7%BB%8F/>
<span class="next-text nav-default">高上玉皇心印妙经</span>
<span class="next-text nav-mobile">下一篇</span>
<i class="iconfont icon-right"></i>
</a>
</nav>
</footer>
</article>
</div>
</div>
</main>
<footer id=footer class=footer>
<div class=social-links>
<a href=mailto:your@email.com class="iconfont icon-email" title=email></a>
<a href=http://localhost:1313 class="iconfont icon-stack-overflow" title=stack-overflow></a>
<a href=https://siteofen.github.io/zh-cn/index.xml type=application/rss+xml class="iconfont icon-rss" title=rss></a>
</div>
<div class=copyright>
<span class=copyright-year>
&copy;
2017 -
2022<span class=heart><i class="iconfont icon-heart"></i></span><span>om</span>
</span>
<span id=busuanzi_container_site_pv>
<span id=busuanzi_value_site_pv></span>
</span>
&nbsp;
<span id=busuanzi_container_site_uv>
<span id=busuanzi_value_site_uv></span>
</span>
</div>
</footer>
<div class=back-to-top id=back-to-top>
<i class="iconfont icon-up"></i>
</div>
</div>
<script src=https://cdn.jsdelivr.net/npm/jquery@3.2.1/dist/jquery.min.js integrity="sha256-hwg4gsxgFZhOsEEamdOYGBf13FyQuiTwlAQgxVSNgt4=" crossorigin=anonymous></script>
<script src=https://cdn.jsdelivr.net/npm/slideout@1.0.1/dist/slideout.min.js integrity="sha256-t+zJ/g8/KXIJMjSVQdnibt4dlaDxc9zXr/9oNPeWqdg=" crossorigin=anonymous></script>
<script src=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.js integrity="sha256-XVLffZaxoWfGUEbdzuLi7pwaUJv1cecsQJQqGLe7axY=" crossorigin=anonymous></script>
<script type=text/javascript src=/js/main.min.c99b103c33d1539acf3025e1913697534542c4a5aa5af0ccc20475ed2863603b.js></script>
</body>
</html>