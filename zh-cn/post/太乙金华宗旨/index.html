<!doctype html><html lang=zh-cn>
<head>
<meta charset=utf-8>
<meta http-equiv=x-ua-compatible content="IE=edge,chrome=1">
<title>太乙金华宗旨-道藏续编 - Om</title>
<meta name=renderer content="webkit">
<meta name=viewport content="width=device-width,initial-scale=1,maximum-scale=1">
<meta http-equiv=cache-control content="no-transform">
<meta http-equiv=cache-control content="no-siteapp">
<meta name=theme-color content="#f8f5ec">
<meta name=msapplication-navbutton-color content="#f8f5ec">
<meta name=apple-mobile-web-app-capable content="yes">
<meta name=apple-mobile-web-app-status-bar-style content="#f8f5ec">
<meta name=author content="om"><meta name=description content="金华宗旨序 道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身"><meta name=keywords content="Om,嗡">
<meta name=generator content="Hugo 0.92.2 with theme even">
<link rel=canonical href=https://siteofen.github.io/zh-cn/post/%E5%A4%AA%E4%B9%99%E9%87%91%E5%8D%8E%E5%AE%97%E6%97%A8/>
<link rel=apple-touch-icon sizes=180x180 href=/apple-touch-icon.png>
<link rel=icon type=image/png sizes=32x32 href=/favicon-32x32.png>
<link rel=icon type=image/png sizes=16x16 href=/favicon-16x16.png>
<link rel=manifest href=/manifest.json>
<link rel=mask-icon href=/safari-pinned-tab.svg color=#5bbad5>
<link href=/sass/main.min.f92fd13721ddf72129410fd8250e73152cc6f2438082b6c0208dc24ee7c13fc4.css rel=stylesheet>
<link rel=stylesheet href=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.css integrity="sha256-7TyXnr2YU040zfSP+rEcz29ggW4j56/ujTPwjMzyqFY=" crossorigin=anonymous>
<link rel=stylesheet href=/css/evencustom.css>
<meta property="og:title" content="太乙金华宗旨-道藏续编">
<meta property="og:description" content="金华宗旨序 道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身">
<meta property="og:type" content="article">
<meta property="og:url" content="https://siteofen.github.io/zh-cn/post/%E5%A4%AA%E4%B9%99%E9%87%91%E5%8D%8E%E5%AE%97%E6%97%A8/"><meta property="article:section" content="post">
<meta property="article:published_time" content="2022-02-23T20:06:41-05:00">
<meta property="article:modified_time" content="2022-02-23T20:06:41-05:00"><meta property="og:site_name" content="Om">
<meta itemprop=name content="太乙金华宗旨-道藏续编">
<meta itemprop=description content="金华宗旨序 道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身"><meta itemprop=datePublished content="2022-02-23T20:06:41-05:00">
<meta itemprop=dateModified content="2022-02-23T20:06:41-05:00">
<meta itemprop=wordCount content="15234">
<meta itemprop=keywords content="金花的秘密,太乙金华宗旨,吕洞宾,纯阳真人,"><meta name=twitter:card content="summary">
<meta name=twitter:title content="太乙金华宗旨-道藏续编">
<meta name=twitter:description content="金华宗旨序 道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身"><!--[if lte IE 9]><script src=https://cdnjs.cloudflare.com/ajax/libs/classlist/1.1.20170427/classList.min.js></script><![endif]--><!--[if lt IE 9]><script src=https://cdn.jsdelivr.net/npm/html5shiv@3.7.3/dist/html5shiv.min.js></script>
<script src=https://cdn.jsdelivr.net/npm/respond.js@1.4.2/dest/respond.min.js></script><![endif]-->
<script async src=//busuanzi.ibruce.info/busuanzi/2.3/busuanzi.pure.mini.js></script>
</head>
<body>
<div id=mobile-navbar class=mobile-navbar>
<div class=mobile-header-logo>
<a href=/zh-cn/ class=logo>Om</a>
</div>
<div class=mobile-navbar-icon>
<span></span>
<span></span>
<span></span>
</div>
</div>
<nav id=mobile-menu class="mobile-menu slideout-menu">
<ul class=mobile-menu-list>
<a href=/zh-cn/>
<li class=mobile-menu-item>主页</li>
</a><a href=/zh-cn/post/>
<li class=mobile-menu-item>目录</li>
</a><a href=/zh-cn/categories/%E9%81%93/>
<li class=mobile-menu-item>道</li>
</a><a href=/zh-cn/categories/%E4%BD%9B/>
<li class=mobile-menu-item>佛</li>
</a><a href=/zh-cn/tags/%E6%97%A9%E6%99%9A%E8%AF%BE/>
<li class=mobile-menu-item>课</li>
</a><a href=/zh-cn/tags/>
<li class=mobile-menu-item>标签</li>
</a><a href=/zh-cn/categories/>
<li class=mobile-menu-item>分类</li>
</a>
</ul>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E5%A4%AA%E4%B9%99%E9%87%91%E5%8D%8E%E5%AE%97%E6%97%A8/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
</nav>
<div class=container id=mobile-panel>
<header id=header class=header>
<div class=logo-wrapper>
<a href=/zh-cn/ class=logo>Om</a>
</div>
<div class=language-selector>
<ul class=languages-list>
<li class="language-item active">
<a href=https://siteofen.github.io/zh-cn/post/%E5%A4%AA%E4%B9%99%E9%87%91%E5%8D%8E%E5%AE%97%E6%97%A8/>中文</a>
</li>
<li class=language-item>
<a href=https://siteofen.github.io/en/>En</a>
</li>
</ul>
</div>
<nav class=site-navbar>
<ul id=menu class=menu>
<div class=dropdown>
<li class=menu-item>
<a class=menu-item-link href=/zh-cn/>主页</a>
</li>
</div><div class=dropdown>
<li class=menu-item>
<a class=menu-item-link href=/zh-cn/post/>目录</a>
</li>
<div class=dropdown-content>
<a class=menu-item-link href=/zh-cn/reading/>阅读</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E9%81%93/>道</a>
</li>
<div class=dropdown-content>
<a class=menu-item-link href=/zh-cn/categories/%E4%B8%B9%E9%81%93/>丹道</a>
</div>
</div><div class=dropdown>
<li class=menu-item>
<a class=menu-item-link href=/zh-cn/categories/%E4%BD%9B/>佛</a>
</li>
<div class=dropdown-content>
<a class=menu-item-link href=/zh-cn/categories/%E7%A6%85%E5%AE%97/>禅宗</a>
<a class=menu-item-link href=/zh-cn/categories/%E5%87%80%E7%95%8C%E6%B3%95%E5%B8%88/>净界法师</a>
</div>
</div><div class=dropdown>
<li class=menu-item>
<a class=menu-item-link href=/zh-cn/tags/%E6%97%A9%E6%99%9A%E8%AF%BE/>课</a>
</li>
</div><div class=dropdown>
<li class=menu-item>
<a class=menu-item-link href=/zh-cn/tags/>标签</a>
</li>
</div><div class=dropdown>
<li class=menu-item>
<a class=menu-item-link href=/zh-cn/categories/>分类</a>
</li>
</div>
</ul>
</nav>
<link rel=stylesheet href=https://siteofen.github.io/evencustom.css>
</header>
<main id=main class=main>
<div class=content-wrapper>
<div id=content class=content>
<article class=post>
<header class=post-header>
<h1 class=post-title>太乙金华宗旨-道藏续编</h1>
<div class=post-meta>
<span class=post-time> 2022-02-23 </span>
<div class=post-category>
<a href=/zh-cn/categories/%E9%81%93/> 道 </a>
<a href=/zh-cn/categories/%E7%BB%8F%E4%B9%A6/> 经书 </a>
<a href=/zh-cn/categories/%E4%B8%B9%E9%81%93/> 丹道 </a>
</div>
</div>
</header>
<div class=post-toc id=post-toc>
<h2 class=post-toc-title>文章目录</h2>
<div class="post-toc-content always-active">
<nav id=TableOfContents>
<ul>
<li>
<ul>
<li><a href=#金华宗旨序>金华宗旨序</a></li>
<li><a href=#吕祖师先天虚无太乙金华宗旨>吕祖师先天虚无太乙金华宗旨</a></li>
<li><a href=#天心章第一>天心章第一</a></li>
<li><a href=#元神识神章第二>元神识神章第二</a></li>
<li><a href=#回光守中章第三>回光守中章第三</a></li>
<li><a href=#回光调息章第四>回光调息章第四</a></li>
<li><a href=#回光差谬章第五>回光差谬章第五</a></li>
<li><a href=#回光证验章第六>回光证验章第六</a></li>
<li><a href=#回光活法章第七>回光活法章第七</a></li>
<li><a href=#道遥诀章第八>道遥诀章第八</a></li>
<li><a href=#百曰立基章第九>百曰立基章第九</a></li>
<li><a href=#性光识光章第十>性光识光章第十</a></li>
<li><a href=#坎离交媾章第十一>坎离交媾章第十一</a></li>
<li><a href=#周天章第十二>周天章第十二</a></li>
<li><a href=#第十三章劝世歌>第十三章劝世歌</a></li>
</ul>
</li>
</ul>
</nav>
</div>
</div>
<div class=post-content>
<h2 id=金华宗旨序>金华宗旨序</h2>
<p>道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身，而其机在目，故有《金华宗旨》之示。学者行不合旨，何也？体用不辩故也。乃于其上，加以‘太一’二字，而从行犹未能合诀，误在致力于用，而用中不能亏窥体，纵罄南山之竹，而体之为体更隐，乃复加以‘先天虚无’四字，体乃洞现。道祖孚佑帝君兴行妙道天尊，志在普度，怀有医世鸿愿，乃体‘先天虚无太一金华宗旨’十字玄义，着书十有三章，以作后学医世张本。文由是成，教由是授。天尊玄旨盖如此。先师太虚翁曰：余闻之驻世神仙泥丸李翁，谓是书道旨，孚佑帝君初证道果，四大已化，未及医世，乃着诗三章，题曰《至教宗旨》。宋元之际，业已梓布，其次章，即是书《逍遥诀》也。是书出于康熙戊辰岁，演成于金盖龙峤山房。寔为陶靖庵、黄隐真、盛青厓、朱九还、闵雪蓑翁、陶石庵、谢凝素诸名宿，皆医世之材，故授此大道，岂仅为独善一身之流说法哉。神人尹蓬头，亦有廖阳殿演出一书，名曰《东华正脉皇极阖辟证道仙经》，与此书相为表里。修其性命，寔为医世张本。从事医世，寔即性命玄功。观此书《回光证验章》中所示，不可以小根小器承当，必思度尽众生。《周天章》中所示，一身回旋，天地万物悉与之回旋，方寸处极，小而极大。是即身即世，合内外之道，宗旨已昭著矣。无非仰体太上好生之心，期入无复辜负此生年月日，以成大道，以度众生。彼小就者，今日龙虎，明日坎离，沾沾自顾，纵得证果，升作无位天民，独利一家七祖，上帝奚取焉。先师所述，书之成，书之授，道祖孚佑帝君之慈意如此，陶黄盛朱诸真得受此书，以传后学，其鸿愿亦如此。然是书递传失真，即《<a href=http://www.daoisms.org/article/sort011/>道藏辑要</a>》梓本，可概见矣。兹故取以订正之。愿大千志士，得是书并《阖辟经》，合体以行，则人能宏道，大千幸甚。是为序。时维道光辛卯四月上浣，金盖山人龙门第十一代闵一得沐手谨序。</p>
<h2 id=吕祖师先天虚无太乙金华宗旨>吕祖师先天虚无太乙金华宗旨</h2>
<p>蒋侍郎元庭先生辑　金盖山人闵一得订正</p>
<p>[是书出于康熙戊辰岁，吴兴金盖山龙峤山房所传。先哲陶石庵先生寿诸梓。嘉庆间，蒋元庭侍郎误得讹本，纂入《道藏辑要》，后得本山原本于浙省，拟即改梓，而板在京邸，及取归，而侍郎又北上，卒于京师，事遂中止。此未了事也，但一得之心岂能刻忘，今适游秣陵，获见世传誊本，亦与陶本不尽合，而较蒋本反多一二节，似又出自陶本者，各有增损，言人人殊，兹一准陶本订正之。]</p>
<h2 id=天心章第一>天心章第一</h2>
<p>祖师曰：天心者，三才同禀之心，丹书所谓玄窍是也。人人具有，贤哲启之，愚迷闭之，启则长生，闭则短折，委之命数者，凡夫之见也。无人不愿求生，而无不寻死，夫岂别有肺肠哉？六根以引之，六尘以扰之，骎骎年少，转眼颓殁。至人悯之，授以至道。诲者谆谆，听者渺渺，其故何哉？盖不明大道体用，而互相戕贼，如是求生，犹南辕而北辙也。夫岂知大道以虚无为体，以隐现为用。故须不住于有，不住于无，而气机流通。吾辈功法，惟当以太一为本，金华为末，则本末相资，长生不死矣。斯道也，古来仙真，心心相印，传一得一。自太上化现，递传东华，以及南北二宗。道本无隐，而心传极秘。非秘也，非心授心受，不能授受也。口传固妙，而领会难一，况笔示乎！是以太上大道，贵乎心传，而授受于乌睹之中，豁然而开，师不得期授于弟，弟不得期受于师，真信纯纯，一旦机合神融，洞然豁然，或相视一笑，或涕泣承当，入道悟道，均有同然者。第或由悟而入者有诸，由入而悟者有诸，未有不由心一心信而入而得者。不一则散，不信则浮，散则光不聚，浮则光不凝。不能自见其心，又何能合太上所传之心？故儒崇内省，道崇内观，佛氏四十二章经亦云：置心一处，何事不办。盖以太上大道，只完得一心全体焉耳。全体惟何？虚静无杂焉耳。宗旨妙体如此，宗旨妙用，亦惟在置心一处也。内观即是置心一处之诀，即是心传秘旨。非徒可以心领，且可以口授，非徒可以口授，且可以笔示，至于功造其级，心空漏尽之时，然后恍然洞彻玄妙之旨，非笔之所得而示，并非口之所得而传，真虚真寂，真净真无，一颗玄珠，心心相印，极秘也。至得悟得入之后，而仍极显矣。此无他，天心洞启故耳。今之求道者，若涉大水，其无津涯，已到彼岸，则如筏喻者，筏尚应舍，若不知所从者，可不示之于筏乎？我今叨为度师，先当明示以筏。然天心一窍，不在身中，不在身外，不可摸索而开，只可默存以俟。欲识此存，不外色即是空，空即是色，丹书所谓是那么，非那么，非那么，却那么，才是如如，一开永开也。而功法在于存诚两字。</p>
<p>诸子存诚妙用，尚有诀中捷决，乃于万缘放下之时，惟用梵天∴字（即伊字也。梵天伊作∴谓即日月天罡，在人身即是左目右目与眉心，先天神人皆具三目，如斗母雷祖是也。人知修炼，眉心即开，所开之目，名曰天目是也），以字中点存诸眉心，以左点存左目，以右点存右目，则人两目神光，自得会眉心，眉心即天目，乃为三光会归出入之总户（丹书所谓日月合璧之处），人能用三目如梵伊字然，微以意运如磨镜，三光立聚眉心，光耀如日现前，既即引临心后关前（关即双关也）。此一处也，按即玄牝之门，以意引之，光立随临，而毋忘若如二字玄义，天心必自洞启。以后玄用，再为细示，所切嘱者，始终勿为元引耳。（元者气机之所变换，皆非真实玄况，若为引动便堕魔窟）</p>
<p>诸子遵循行去，别无求进之法，只在纯想于此。《楞严经》云：纯想即飞，必生天上。天非苍苍之天，即生身于乾宫是也。久之，自然得有身外天。</p>
<p>盖身为国土，而一乃主君，光即主君心意。又如主君敕旨，故一回光，则周身之气皆上朝，如圣王定都立极，执玉帛者万国。又如主佐同心，臣庶自然奉命，各司其事。诸子只去专一回光，便是无上妙谛。回之既久，此光凝结，即成自然法身。廓而充之，吾宗所谓鄞鄂，西教所谓法王城是也。主君得辅，精气日生，而神愈旺，一旦身心融化，岂仅天外有天，身外有身已哉！</p>
<p>然则金华即金丹，神明变化，各师于心，此中妙诀，虽不差毫末，然而甚活，全要聪明，又须沈静，非极聪明人行不得，非极沈静人守不得。</p>
<p>[按此节乃是举世棒喝，举世学人，万不可少此一喝，而蒋氏所得之本节去之，是未身体力行之故。无他，信未真笃之所致也。]</p>
<h2 id=元神识神章第二>元神识神章第二</h2>
<p>祖师曰：天地视人如蜉蝣，大道视天地亦泡影。惟元神真性，则超元会而上之。其精气则随天地而败坏矣。然有元神在，即无极也。生天生地皆由此矣。学人但能护元神，则超生在阴阳外，不在三界中，此惟见性方可，所谓本来面目也。</p>
<p>[按此见性方可四字是棒喝，万不可删，而誊本删之，今仍补入。祖意盖言人于大道，乃有行而不能入，得而不能守者，总以未见真性本体，不能无疑，大障随之，此其所以不入不守也。非真见而曰守，不过守所闻焉耳。若果能见，未有不能守也。故祖圣意，重在见性一边，一得故知此章四字为棒喝，是承上章而来也。]</p>
<p>凡人投胎时，元神居方寸，而识神则居下心。下面血肉心，形如大桃，有肺以覆翼之，肝以佐之，大小肠承之，假如一曰不食，心上便大不自在，以至闻惊则跳，闻怒则闷，见死亡则悲，见美色则眩，头上何尝微微有些儿动？（问方寸不能动乎）方寸中之真意，如何能动？到动时便不妙，然亦最妙，凡人死时方动，此为不妙，最妙者，光已凝结为法身，渐渐灵通欲动矣，此千古不传之秘也。</p>
<p>[谨按此千古不传之秘，非仅光凝法身一节，如云元神居方寸，识神居下心，古哲未尝一并指示，而后学乃有误认识心为心，而加之以运注，翻着有为，以致助火。盖此血肉心体，识神所依，属阴火，惟宜致虚致寂而致无者。元神乃真性，来自乾，亦属火，天火也。祖师故并而标出之。]</p>
<p>下识心如强藩悍将，欺天君孤立，便尔遥执纪纲，久之太阿倒置矣。今拟光照元宫，如英明主有伊周佐之，日日回光，如左右臣工，尽心辅弼，内政既肃，自然一切奸雄，无不倒戈乞命矣。</p>
<p>丹道以精水、神火、意土三者为无上之宝。精水云何？乃先天真一之炁，神火即光也，意土即中宫天心也。以神火为用，意土为体，精水为基。凡人以意生身，身不止七尺者为身也。盖身中有魄焉，魄附识而用，识依魄而生。魄阴也，识之体也，识不断，则生生世世，魄之变形易舍无已也。惟有魂者，神之所藏也。魂昼寓于目，夜舍于肝，寓目而视，舍肝而梦，梦者神游也，九天九地，刹那历遍。觉则冥冥焉，拘于形也，即拘于魄也。故回光即所以炼魂，即所以保神，即所以制魄，即所以断识。古人出世法，炼尽阴滓，以返纯乾，不过消魄全魂耳。回光者，消阴制魄之诀也，无返乾之功，只有回光之诀。光即乾也，回之即返之也。只守此法，自然精足，神火发生，意土凝定，而圣胎可结矣。蜣螂转丸，而丸中生白，神注之神功也。粪丸中尚可生胎离壳，而吾天心休息处，注神于此，安得不生身乎。</p>
<p>[按此功法，究其入手，以回光聚天池，是由泥丸外宫，悬于天目有如日然，以意引由绛阙，存照中黄，透入玄窍，乃达神室。既则帝降识神，下达下田，其时必有津液护识护神而就冶炼者也。此是回光光聚泥丸以后功夫，大忌燥妄，又忌散漫与昏沈。法惟万虑皆空，一念不扰，待得天心一开，则自油然照入。是时也，不独一身百窍，窍窍放光，大地天元，三才三宝，皆可悠然感至者。故我斯时总以不采采之，其妙更无穷焉。而祖师不之示者，恐学者鄞鄂未固，而世财未充，且于言外藏有妙义，不可不为述及也。盖神室毘连绛阙，绛阙一地，纯以无作无为为事，如是寂体寂照，绛阙乃凉，识神有制，始自随神下降下田，受烹受炼，而无逆违之验。其妙在于一念虚寂，则六贼六根自无驻足矣。祖师玄意盖如此。是即无为功里施功之作用，而即儒宗之使由不使知也。斯篇妙语，乃樵云大师得自驻世神人张蓬头者。神人本姓瞿，故明殉节忠宣公讳式耜之子，管天仙亦以师礼事之者。乾隆四十三年，云游至金盖，斯时樵云大师尚未皈依太虚也。越四载，太虚翁至，谕将斯论注于是章之下，今故述之。]</p>
<p>一灵真性，既落乾宫，便分魂魄。魂在天心，阳也，轻清之气也，此自太虚得来，与元始同形。魄阴也，沈浊之气也，附于有形之凡体。魂好生，魄望死。一切好色动气，皆魄之所为，即识神也。死后享血食，活则大苦，阴返阴也。物以类聚也，学人炼尽阴魄，即为纯阳。</p>
<h2 id=回光守中章第三>回光守中章第三</h2>
<p>祖师曰：回光之名何昉乎？昉之自文始真人也（即关尹子）。回光则天地阴阳之气无不凝，所谓精思者此也，纯气者此也，纯想者此也。初行此诀，乃有中似无，久之功成，身外有身，乃无中生有。百日专功，光才真，方为神火。百日后，光自然聚，一点真阳，忽生黍珠，如夫妇交合有胎，便当静以待之，光之回，即火候也。</p>
<p>[回光之益之妙，本文详矣，回光得聚之诀亦备矣。然犹有欲取先与玄妙一诀，可引而伸之，其诀乃放光以引耳。放光妙用，在知廓其气机，欲廓气机，在知气透九霄，欲行上透，须知下达，下达作用，须先目光聚于乾宫，光足则下达中下，乃穿闾后透，透顶而上。透愈高，现愈广，觉广仍以事回耳，此未传之秘也。]</p>
<p>夫元化之中，有阳光为主宰，有形者为日，在人为目，走漏神识，莫此甚顺也。故金华之道，全用逆法。回光者，非回一身之精华，直回造化之真气，非止一时之妄想，直空千劫之轮回。故一息当一年，人间时刻也，一息当百年，九途长夜也。凡人自力（户卧切音和）地一声之后，逐境顺生，至老未尝逆视，阳气衰灭，便是九幽之界。故《楞严经》云：纯想即飞，纯情即堕。学人想少情多，沉沦下道。惟谛观息静，便成正觉，用逆法也。《阴符经》云：机在目。《黄帝素问》云：人身精华，皆上注于空窍是也。得此一节，长生者在兹，超升者亦在兹矣。此贯彻三教工夫也。</p>
<p>光不在身中，亦不在身外，山河日月大地，无非此光，故不独在身中。聪明智慧，一切运转，亦无非此光，所以亦在身外。天地之光华，布满大千，一身之光华，亦自漫天盖地，所以一回光，天地山河一切皆回矣。人之精华，上注于目，此人身之大关键也。子辈思之，一日不静坐，此光流转，何所底止！若一刻能静坐，万劫干生，从此了彻。万法归于静，真不可思议，此妙谛也。然工夫下手，由浅入深，由粗入细，总以不间断为妙。工夫始终则一，但其间冷暖自知，要归于天空海阔，万法如如，方为得手。</p>
<p>圣圣相传，不离反照。孔云致知，释号观心，老云内观，皆此法也。但返照二字，人人能言，不能得手，未识二字之义耳。反者，自知觉之心，反乎形神末兆之初，即吾六尺之中，返求个天地未生之体。今人但一二时闲坐，反顾己私，便云返照，安得到头！</p>
<p>佛道二祖，教人看鼻尖者，非谓着念于鼻端也。亦非谓眼观鼻端，而念又注中黄也。眼之所至，心亦至焉，何能一上而一下也，又何能忽上而忽下也。此皆认指而为月。毕竟如何？曰鼻端二字最妙，只是借鼻以为眼之准耳。初不在鼻上，盖以太开眼，则视远而不见鼻矣。太闭眼，则眼合而不见鼻矣。太开失之外走，易于散乱；太闭失之内驰，易于昏沈。惟垂帘得中，恰好望见鼻端，故取以为准。只是垂帘恰好去处，任彼光自然透入，不劳你注射与不注射也。</p>
<p>[天心章言以意引临心后关前，是示功夫已到之人，统说回光之全功也，此言不必念又注黄中，是教初学凝神一处以聚光，不可分心两处也。待得透入之后，则鼻尖是指中黄是月。看鼻尖者，用以为眼之准，使无外走内驰之弊，惟垂帘为得中，然意初不在鼻而在天目。所以聚光于此，光既得聚，则又须引光下注中黄，盖以中黄，在人身地天之中正，即易之黄中，释氏所谓缘中，吾宗名曰玄牝之门，乃是生天生地生人生物之玄窍，修真成道之基，基于此者，初学如何便得注此。故须假鼻尖以为准，始得光聚天目。天目为三光之都会，而山根为人之性户，上达泥丸，中达黄中，下通脐后者。故须凝聚光于此处，由此而下注，是乃不易之功法。然忌太着意，兼忌躐等而进。自然总以光聚黄中为得也。]</p>
<p>看鼻端，只于最初入静，举眼一视，定个准则便放下。如泥水匠人用线一般，彼只起手一挂，便依了做去，不只管把线看也。</p>
<p>止观是佛法，原不秘的。以两目谛观鼻端，正身安坐，系心缘中，道言中黄，佛言缘中，一也。不必言头中，但于两目中间，齐平处，系念便了。光是活泼泼的东西，系念两眼之齐平处，光自然透入，不必着一念于中黄也。此数语已括尽要旨，其余入静出静前后，以下止观书印证可也。</p>
<p>缘中二字极妙。中无不在，遍大千皆在里许，聊指造化之机，缘此入门耳。缘此为端倪，非有定着也，此一字之义，活甚妙甚。</p>
<p>止观二字，原离不得，即定慧也。以后凡念起时，不要仍旧兀坐，当究此念在何处，从何起，从何灭，反复推穷，了不可得。即见此念起处也，不要又讨过起处，所谓‘觅心了不可得，吾与汝安心竟’。此是正观，反此者名为邪观。如是不可得已，即仍旧绵绵去，止而继之以观，观而继之以止，是定慧双修法，此为回光。回者止也，光者观也。止而不观，名为有回而无光，观而不止，名为有光而无回，志之。</p>
<p>[止观原文，有此推究功法，是为未见心体，且不真信心体本虚本无，本净本寂，故有等等推究，造至了不可得，盖已为汝安心竟也。此一句是为即境指点法，若已见性，一照即觉，妄自遁矣，不老推究。妄去体验，不老寻觅。然只可为已见性者道，若未见性，必令从推究体得，尚须当下点破，信根方坚，疑根方断也。此后绵绵行去，但嘱勿动勿随，凭他妄况弥天盖地，而吾体自存。种种妄况，一切如浮云之点太虚，与我何损之有？盖此种种妄况，乃是气机，第无净尽之理，一起扫除之念，此念即妄，此起即着。古德云“驱除烦恼重增念，趋向真如即是邪。吾宗但嘱勿动，动则非逐即随，岂仅乱性已哉。谨按此节祖意，乃在知止，故有等等推究功法也。吾辈事之，但加心信以行，一味返妄归真，返妄归真不外回字，回光自返，无劳引导。一得寂体宗旨，谓当静也照，动也照，第照字须若春之日，秋之月，乃为得宜耳]</p>
<h2 id=回光调息章第四>回光调息章第四</h2>
<p>祖师曰：宗旨只要纯心行去，不求验而验自至。大约初机病痛，昏沈散乱，二种尽之。却此机窍，无过寄心于息，息者自心也。自心为息，心一动而即有气，气本心之所化也。吾人动念至速，雾顷起一妄念，即一呼吸应之。故内呼吸与外呼吸，如声响之相应，一日有几万息，即有几万妄念。神明漏尽，如木槁灰死矣。然则欲无念乎，不能无念也，欲无息乎，不能无息也。莫若即其病而为药，则心息相依是已。故回光兼之以调息，此法全用耳光。一是目光，一是耳光。目光者，外日月交光也，耳光者，内日月交精也。然精即光之凝定处，同出而异名也。故聪明总一灵光而已。坐时用目垂帘后，定个准则便放下。然竟放下，又恐不能，即存心于听息。息之出入，不可使耳闻，听惟听其无声。一有声，即粗浮而不入细，当耐心轻轻微微，愈放愈微，愈微愈静，久之，忽然微者遽断，此则真息现在，而心体可识矣。盖心细则息细，心一则动气也，息细则心细，气一则动心也。定心必先之养气者，亦以心无处入手，故缘气为之端倪，所谓纯气之守也。</p>
<p>[调息用耳光，秘法也。然有耳聋一辈，息之粗细不得闻，奈何？是当体之以觉，盖以气由心化，心无形，其粗其细，不易觉。气则无质而尚有迹，可体觉也。迹粗则加静其心，心静则迹自细，而细已微矣。迹造至无，则息已造真息息矣。较用耳光，得调更速。故古有调息不若调心之妙用也。年老耳聋之人，舍是体觉一诀，此步功夫终难入彀也。况觉乃性精，迹乃命末，是亦有性命相顾之义，先师太虚翁曾为高海留言之，谨采以补祖师之所未及]</p>
<p>子辈不明动字，动者，以线索牵动言，即掣之别名也。既可以奔驰使之动，独不可以纯静使之宁乎。此大圣人视心气之交，而善立方便，以惠后人也。丹书云：鸡能抱卵心常听，此要妙诀也。盖鸡之所以能生卵者，以暖气也。暖气止能暖其壳，不能入其中，则以心引气入。其听也，一心注焉，心入则气入，得暖气而生矣。故母鸡虽有时出外，而常作侧耳势，其神之所注未常少间也。神之所注未尝少间，即暖气亦昼夜无间，而神活矣。神活着，由其心之先死也。人能死心，元神即活，死心非枯槁之谓，乃专一不分之谓也。佛云：置心一处，无事不办。心易走，即以气纯之，气易粗，即以心细之，如此而心焉有不定者乎。</p>
<p>大约昏沈散乱二病，只要静功日日无间，自有大休歇处。若不静坐时，虽有散乱，亦不自知。既知散乱，即是却散乱之机也。昏沈而不知，与昏沈而知，相去奚啻千里！不知之昏沈，真昏沈也。知之昏沈，非全昏沈也，清明在是矣。</p>
<p>散乱者，神驰也，昏沈者，神未清也，散乱易治，昏沈难医。譬之病焉，有痛有痒者，药之可也，昏沈则麻木不仁之症也。散者可以收之，乱者可以整之，若昏沈，则蠢蠢焉，冥冥焉。散乱尚有方所，至昏沈全是魄用事也。散乱尚有魂在，至昏沈则纯阴为主矣。静坐时欲睡去，便是昏沈。却昏沈，只在调息，息即口鼻出入之息，虽非真息，而真息之出入，亦于此寄焉。凡坐须要静心纯气，心何以静，用在息上，息之出入，惟心自知，不可使耳闻，不闻则细，细则清，闻则气粗，粗则浊，浊则昏沈而欲睡，自然之理也。虽然，心用在息上，又要善会，亦是不用之用，只要微微照听可耳。何谓照？即眼光自照。目惟内视而不外视，不外视而惺然者，即内视也，非实有内视。何谓听？即耳光自听，耳惟内听而不外听，不外听而惺然者，即内听也，非实有内听。听者听其无声，视者视其无形。目不外视，耳不外听，则闭而欲内驰。惟内视内听，则既不外肆，又不内驰，而中不昏沈矣，此即曰月交精交光者也。</p>
<p>昏沈欲睡，即起散步，神清再坐。清晨有暇，坐一炷香为妙。过午人事多扰，易落昏沈，然亦不必限定一炷香，只要诸缘放下，静坐片时，久久便有入头，不落昏沈睡者矣。</p>
<h2 id=回光差谬章第五>回光差谬章第五</h2>
<p>祖师曰：诸子功夫渐渐纯熟，然枯木岩前错路多，正要细细开示。此中消息，身到方知，吾今则可以言矣。吾宗与禅学不同，有一步一步证验，请先言其差别处，然后再言证验。宗旨将行之际，预作方便，勿多用心，放教活泼泼地，令气和心适，然后入静。静时正要得机得窍，不可坐在无事甲里（所谓无记空也），万缘放下之中，惺惺自若也。又不可着意承当（凡太认真，即易有此。非谓不宜认真，但真消息在若有若无之间，以有意无意得之可也），惺惺不昧之中，放下自若也。又不可堕于蕴界，所谓蕴界者，乃五阴魔用事。如一般入定，而槁木死灰之意多，大地阳春之意少。此则落阴界，其气冷，其息沈，且有许多寒衰景象，久之便堕木石。又不可随于万缘，如一入静，而无端众绪忽至，欲却之不能，随之反觉顺适，此名主为奴役，久之落于色欲界。上者生人，下者生狸奴中，若狐仙是也。彼在名山中，亦自受用风月花果，琪树瑶草，三五百年受用去，多至数千年，然报尽还生诸趣中。此数者，皆差路也。差路既知，然后可求证验。</p>
<h2 id=回光证验章第六>回光证验章第六</h2>
<p>祖师曰：证验亦多，不可以小根小器承当，必思度尽众生。不可以轻心慢心承当，必须请事斯语。静中绵绵无间，神情悦豫，如醉如浴，此为遍体阳和，金华乍吐也。既而万类俱寂，皓月中天，觉大地俱是光明境界，此为心体开明，金华正放也。既而遍体充实，不畏风霜，人当之兴味索然者，我遇之精神更旺，黄金起屋，白玉为台；世间腐朽之物，我以真气呵之立生；红血为乳，七尺肉团，无非金宝，此则金华大凝也。第一段，是应观经‘日落大水，行树法象’。日落者，从混沌立基，无极也。上善若水，清而无暇，此即太极主宰，出震之帝也。震为木，故以行树象焉，七重行树，七窍光明也（西北乾方，移一位为坎，日落大水，乾坎之象也。坎为子方，冬至雷在地中，隐隐隆隆，至震而阳出地上矣，行树之象也，余可类而推之者）。第二段，即肇基于此，大地为冰，琉璃宝地，光明渐渐凝矣。所以有蓬台而继之佛现也，金性既现，非佛而何，佛者，大觉金仙也。此大段证验耳。</p>
<p>[山本此下载有宣示秘文。至此鸾笔忽停，时值月晦，倏大明亮，非日非月，而毫末不隐，异香充塞，空中隐隐闻有天乐，久之，鸾始飞舞，判曰：此毘卢遮那如来也。吾宗太上曾言，惜我于无量劫前，位证无量寿主，境土极西，去今西牛贺洲十万八千里，国曰无量寿国，我于斯地，集诸同志，万五千人，即身即世，以觉通性，灭度一切光明藏中，法界如琉璃，而大地行树，七宝凝成。人无男女，莲华化生，飞潜动植，无不咸若，寿亦无量。今之阿弥陀佛国，即昔无量寿国也。今嵒于龙峤演说先天虚无太一金华宗旨，盖亦欲自此修证，可俾东土化成极乐国，善哉善哉。宏愿肇宣，宏运斯应，朕兆有开必先，性光无员勿届。今得感降祖性光注，福庇无量矣。祖性，即毘卢遮那如来也。长春邱祖亦降坛，训曰：金刚经曰：如来者，无所从来，亦无所去，故名如来。心存则现念隐即泯，泯现者迹耳，并无生灭者也。其时众真咸会，各有颂赞，不能悉述，识其要训如此。此真人八万劫一集之会，不期于龙峤遇之。得读是书者，慎毋自弃，裔孙太定谨识。此先哲石庵氏所志。今蒋本所本乃中宗后裔，掩袭此书而抑北宗，故削去之，誊本亦然，兹特为补录。]</p>
<p>现在可考证者有三：一则坐去，神入谷中，闻人说话，如隔里许，一一明了，而声人皆如谷中答响，未尝不闻，我未尝一闻，此为神在谷中，随时可以自验；一则静中，目光腾腾，满前皆白，如在云中，开眼觅身，无从觅视，此为虚室生白，内外通明，吉祥止止也；一则静中，肉身絪缊，如绵如玉，坐中若留不住，而腾腾上浮，此为神归顶天，久之上升可以立待。此三者，皆现在可验者也。然亦是说不尽的，随人根器，各现殊胜。如《止观》中所云‘善根发相’是也。此事如人饮水，冷暖自知，须自己信得过方真。先天一炁，即在现前证验中自讨，一炁若得，丹亦立成，此一粒真黍也。一粒复一粒，从微而至着。有时时之先天，一粒是也，有统体之先天，一粒乃至无量也。一粒有一粒之力量，此要自家愿大为第一义。</p>
<p>[蒋本誊本自家愿大改作胆大，此误笔，是大有关系。盖愿大两字，即承根器而来，愿大者，大根大器人，非自了汉也。况上文功作，并无奇异，何须胆大乎。]</p>
<h2 id=回光活法章第七>回光活法章第七</h2>
<p>祖师曰：回光循循然行去，不要废弃正业。古人云：事来要应过，物来要识过。子以正念治事，即光不为物转，当境即回。此时时无相之回光也。</p>
<p>日用间能刻刻随事返照，不着一毫人我相，便是随地回光，此第一妙用。清晨能遣尽诸缘，静坐一二时最妙。凡应事接物，只用返法，便无一刻间断。如此行之三月两月，天上诸真，必来印证矣。</p>
<h2 id=道遥诀章第八>道遥诀章第八</h2>
<p>祖师曰：玉清留下道遥诀，四字凝神入气穴。六月俄看白雪飞，三更又见日轮赫。水中吹起藉巽风，天上游归食坤德。更有一句玄中玄，无何有乡是真宅。律诗一首，玄奥已尽。大道之要，不外无为而为四宇。惟无为，故不滞方所形象，惟无为而为，故不堕顽空死虚。作用不外一中，而枢机全在二目。二目者，斗柄也，斡旋造化，转运阴阳，其大药，则始终一水中金而已（即水乡铅）。前言回光，乃指初机，从外以制内，即辅以得主。此为中下之士，修下二关，以透上一关者也。今头绪渐明，机括渐熟，天不爱道，直泄无上宗旨，诸子秘之秘之，勉之勉之！夫回光其总名耳，功夫进一层，则光华盛一番，回法更妙一番。前者由外制内，今则居中御外。前者即辅相主，今则奉主宣献，面目一大颠倒矣。法子欲入静，先调摄身心，自在安和，放下万缘，一丝不挂。天心正位乎中，然后两目垂帘，如奉圣旨，以召大臣，孰敢不至？次以两目，内照坎宫，光华所到，真阳即出以应之。离外阳而内阴，乾体也。一阴入内而为主，随物生心，顺出流转，今回光内照，不随物生，阴气即住，而光华注照，则纯阳也。同类必亲，故坎阳上腾，非坎阳也，仍是乾阳应乾阳耳。二物一遇，便纽结不散，絪缊活动，倏来倏往，倏浮倏沈，自己元宫中，恍如太虚无量，遍身轻妙欲腾，所谓云满千山也。次刚来往无踪，浮沉无辩，脉住气停，此则真交媾矣，所谓月涵万水也。使其杳冥中，忽然天心一动，此则一阳来复，活子时也。然而此中消息要细说。</p>
<p>[山本此下，载有王昆阳律师玄论。时为康熙戊辰秋，律师自北南来，馆于杭城宗阳宫，靖庵隐真往谒，呈上此书，律师郑重其仪，拜而阅之，曰：太上心传备于此矣。是乃即世圆行之功法，而淑世功验，亦于此下，不可偏在一身看。其大旨，微露在斡旋造化二句，虽无一字及普济，而此章内功缜密之中，正陶冶全世功法，不言世而世在其中。行功至章，方有真验可得。二三子毋自歉，亦勿自恃，大行正有待也。乃命小子识之，今故附梓于后，后学者勉之。太定谨白。一得今按蒋本，此注不录，誊本亦不载，律师谓行有待，信矣。]</p>
<p>凡人一听，耳目逐物而动，物去则已，此之动静全是民庶，而天君反随之役，是常与鬼居矣。今令一动一静，皆与人俱，人乃真人，即身中天君也。彼动则与之俱动，动则天根也；静则与之俱静，静则月窟也。动静无端，亦与之为动静无端；休息上下，亦与之为休息上下，所谓天根月窟闲来往也。天心镇静，动违其时，则失之嫩；天心已动，而后动以应之，则失之老；天心一动，即以真意上升乾宫，而神光视顶为导引焉，此动而应时者也。天君既升乾宫，游扬自得，忽而欲寂，急以真意引入黄庭，而目光视中黄神室焉，既而欲寂者一念不生矣。视内者忽忘其视矣，尔时，身心便当一场大放，万缘泯迹，即我之神室鼎炉，亦不知在何所，欲觅己身，了不可得，此为天入地中，众妙归根之时也，即此便是凝神入气穴。夫一回光也，始而散者欲敛，六用不行，此为涵养本原，添油接命也。既而敛者，自然优游，不费纤毫之力，此为安神祖窍，翕聚先天也。既而影响俱灭，寂然大定，此为蛰藏气穴，众妙归根也。一节中具有三节，一节中具有九节，且俟后日发挥。今以一节中具有三节言之，当其涵养而初静也，翕聚亦为涵养，蛰藏亦为涵养，至后而涵养皆蛰藏矣。中一层可类推，不易处而处分矣，此为无形之窍，千处万处一处也。不易时而时分焉，此为无候之时，元会运世一刻也。</p>
<p>[谨按无形之窍，玄窍是也。玄窍无处，三才尽在玄窍之中，何大何小，何远何近，何人何物，何身何世之有分限哉！无候之候，活时是也，活时无候，万古总在活时之中，何上元下元、春夏秋冬、子午卯酉、月日时刻之可执哉！然而欲开玄窍，须于活子活午者，动极而静，静极而动，窍之得体，概于此耳。何为活子？万类无声，一机时振，而无所向者是。何为活午？万路齐开，一时时寂，而无所归者是。盖以窍无刻闭，机寂则现，机搅则隐，现则觉，隐则迷，觉则循真，迷则入惑。欲启玄窍，绝无动运法，惟在寂体。是故智者但自栖神虚无，气机之动静，含光视之而已。亦不须作意寂定于其间，故能无入而不自得，回光妙诀盖如此。循是诀者，活子亦得活午亦得，正子正午，或得或失，不出乎心。心为机所自出耳，是为正本清源之要旨。曰子曰午者，动与静，阴与阳，乃于此别。而得有后先，有清浊，有老嫩，乃在一节之中具有九节焉。其说繁琐，五种仙眷所自出，有非一言得了者。师故论云，俟后日发挥。]</p>
<p>凡心非静极则不能动，动动妄动，非本体之动也。故曰：感于物而动，性之欲也，若不感于物而动，即天地之动也。不以天之动对天之性句，落下说个欲字，欲在有物也，此为出位之思，动而有动矣。一念不起，则正念乃生，此为真意。寂然大定中，而天机忽动，非无念之动乎？无为而为，即此意。诗首二句，全括金华作用。次二句，是日月互体意，六月即离火也，白雪飞即离中真阴，将返乎坤也。三更即坎水也，日轮即坎中一阳，将赫然而返乎乾也。取坎填离，即在此中。次二句，说斗柄作用，升降全机，水中非坎乎？目为巽风，目光照入坎宫，摄召太阳之精是也。天上即乾宫，游归食坤德，即神入炁中，天入地中，养火也。末二句，是指出诀中诀，诀中之诀，始终离不得，所谓‘洗心涤虑为沐浴’也。圣学以知止始，以止至善终，始乎无极，归乎无极；佛以无住而生心为一大藏教旨；吾道以致虚二字完性命全功。总之三教不过一句，为出死护生之神丹。神丹维何？曰一切处无心而已。吾道最秘者沐浴，如此一部全功，不过空心二字，足以了之，今一言指破，省却数十年参访矣。</p>
<p>子辈不明一节中具有三节，我以佛家空、假、中三观为喻，三观先空，看一切物皆空；次假，虽知其空，然不毁万物，仍于空中建立一切事；既不毁万物，而又不着万物，此为中观。当其修空观时，亦知万物不可毁，而又不着，此兼三观也。然毕竟以看得空为得力，故修空观则空固空，假亦空，中亦空。修假观，是用上得力居多，则假固假，空亦假，中亦假。中道时亦作空想，然不名为空而名为中矣。亦作假观，然不名为假而名为中矣，至于中则不必言矣。</p>
<p>吾虽有时单说离，有时兼说坎，究竟不曾移动一句。开口提云：枢机全在二目。所谓枢机者，用也，用此斡旋造化，非言造化止此也。六根七窍，悉是光明藏，岂取二目而他概不问乎！用坎阳，仍用离光照摄，即此便明。朱子（云阳讳元育北宗派）尝云：瞎子不好修道，聋子不妨。与吾言何异，特表其主辅轻重耳。日月原是一物，日中含真精，是真月之精，月窟不在月而在日，所谓月之窟也，不然，只须言月足矣。月中翕真阳，是真日之光，日光反在月中，所谓天之根也，不然，只须言天足矣。一日一月，分开止是半个，合来方成一个全体。如一夫一妇，独居不成家室，有夫有妇，方算得一家完全。然而物难喻道，夫妇分开，不失为两人，日月分开，不成全体矣。知此则耳目犹是也。吾谓瞎子已无耳，聋子已无目，如此看来，说甚一物，说甚两物。说甚六根，六根一根也；说甚七窍，七窍一窍也。吾言只透露其相通处，所以不见有两，子辈专执其隔处，所以随处换却眼睛。</p>
<h2 id=百曰立基章第九>百曰立基章第九</h2>
<p>祖师曰：《心印经》云：回风混合，百曰功灵。总之立基百日，方有真光。如子辈尚是目光，非神火也，非性光也，非慧智炬烛也。回之百日，则精气自足，真阳自生，水中自有真火，以此持行，自然交媾，自然结胎，吾方在不识不知之天，而婴儿自成矣。若略作意，便是外道。</p>
<p>百日立基，非百日也。一日立基，非一日也。一息立基，非呼吸之谓也。息者自心也，自心为息，元神也，元气也，元精也。升降离合，悉从心起，有无虚实，咸在念中。一息一生持，何止百日，然百日亦一息也。</p>
<p>百曰只在得力。昼中得力，夜中受用，夜中得力，昼中受用。</p>
<p>百日立基，玉旨也。上真言语，无不与人身应。真师言语，无不与学人应。此是玄中之玄，不可解者也。见性乃知，所以学人必求真师授记，任性发出，一一皆验。</p>
<h2 id=性光识光章第十>性光识光章第十</h2>
<p>祖师曰：回光法，原道行止坐卧，只要自得机窍。吾前开示，云虚室生白，光非白也，但有一说，初未见光时，此为效验，若见为光，而有意着之，即落意识，非性光也。子不管他有光无光，只要无念生念。何谓无念？千休千处得。何为生念？一念一生持。此念乃正念，与平日念不同。今心为念，念者现在心也。此心即光即药。凡人视物，任眼睛一照去，不及分别，此为性光，如镜之无心而照也，如水之无心而鉴也。少顷即为识光，以其分别也。镜有影，已无镜矣，水有象，已非水矣，光有识，尚何光哉！</p>
<p>子辈初则性光，转念则识，识起而光杳不可觅，非无光也，光已为识矣。黄帝曰：声动不生声而生响，即此义也。《楞严推勘入门》曰：不在尘，不在识，惟选根。此则何意？尘是外物，所谓器界也。与吾了不相涉，逐之则认物为己，物必有还，通还户牖，明还日月，将他为自，终非吾有。至于不汝还者，非汝而谁？明还日月，见日月之明无还也。天有无日月之时，人无有无见日月之性。若然，则分别日月者，还可与为吾有耶？不知因明暗而分别者，当明暗两忘之时，分别何在？故亦有还，此为内尘也。惟见性无还，见见之时，见非是见，则见性亦还矣。还者还其识流转之见性，即阿难‘使汝流转，心目为咎’也。初言八还，上七者，皆明其一一有还，故留见性，以为阿难拄杖。究竟见性既带八识，非真不还也。最后并此一破，方为真见性，真不还矣。子等回光，正回其最初不还之光，故一毫识念用不着。使汝流转者，惟此六根，使汝成菩提者，亦惟此六根。而尘与识皆不用，非用根也，用其根中之性耳。今不堕识回光，则用根中之元性，落识而回光，则用根中之识性，毫厘之辩，乃在此也。</p>
<p>用心即为识光，放下乃为性光。毫厘千里，不可不辩。识不断则神不生；心不空则丹不结。心净则丹，心空即药。不着一物，是名心净，不留一物，是名心空。空见为空，空犹末空，空忘其空，斯为真空。</p>
<h2 id=坎离交媾章第十一>坎离交媾章第十一</h2>
<p>祖师曰：凡漏泄精神，动而交物者，皆离也。凡收转神识，静而中涵者，皆坎也。七窍之外走者为离，七窍之内返者为坎。一阴主于逐色随声，一阳主于返闻收见。坎离即阴阳，阴阳即性命，性命即身心，身心即神炁。一自敛息，精神不为境缘流转，即是真交。而沉默趺坐时，又无论矣。</p>
<h2 id=周天章第十二>周天章第十二</h2>
<p>祖师曰：周天非以气作主，以心到为妙诀。若毕竟如何周天，是助长也。无心而守，无意而行，仰观乎天，三百六十五度，刻刻变迁，而斗枢终古不移。</p>
<p>[蒋本誊本俱作斗柄。钱恬斋方伯藏本作北辰，朱石君中堂佩本亦作北辰，而注载当从龙峤本作斗枢。其下有注曰：斗枢即北斗第三禄存星君，德合北极辰星，辰星者，镇星也，动而不出其极者，故北斗第三禄存星君亦自终古不移其处，斗为天心盖以此。邵子诗曰：冬至子之半，天心无改移。以其定若枢然，故曰斗枢。况按是书出自龙峤山房，世本不足据云。可见是书，都中自有陶本可采，蒋侍郎何故不之采？想必误于王和尚也。]</p>
<p>吾心亦犹是也。心即斗枢，气即群星。吾身之气，四肢百骸，原是贯通，不要十分着力。于此煅炼识神，断除妄见，然后药生，药非有形之物，此性光也，而即先天之真炁。然必于大定后方见，并无采法，言采者大谬矣。见之既久，心地光明，自然心空漏尽，解脱尘海。若今日龙虎，明日水火，终成妄想。吾昔受火龙真人口诀如是，不知丹书所说更何如也。</p>
<p>一日有一周天，一刻有一周天，坎离交处，便是一周。我之交，即天之回旋也。未能休歇，所以有交之时，即有不交之时。然天之回旋也，未尝少息。果能阴阳交泰，大地阳和，我之中宫正位，万物一时畅遂，即丹经沐浴法也。非大周天而何？（石庵氏曰：句中有话，莫小用了。○今世本皆失采入）此中火候，实实有大小不同，究竟无大小可别（石庵氏曰：吾辈可以悟矣，小就惜哉）。到得功夫自然，不知坎离为何物，天地为何等，孰为交，孰为一周两周，何处觅大小之分别耶？总之一身旋运难真，不真，见得极大亦小，真则一回旋，天地万物悉与之回旋，即在方寸处，极小亦为极大。故金丹火候，全要行归自然。不自然，天地自还天地，万物各归万物。若欲强之使合，终不能合。即如天时亢旱，阴阳不和。乾坤未尝一日不周，然终见得有多少不自然处，我能转运阴阳，调摄自然，一时云蒸雨降，草木酣适，山河流畅，纵有乖戾，亦觉顿释，此即大周天也。</p>
<p>[不可无此棒喝。不真即妄，毫厘而亿万亿也。治身得真，医世在其中矣。寂而体之，祖即以天时验内功，旨哉旨哉。]</p>
<p>问：活子时其妙，必认定正子时，似着相？曰：不着相。不指明正子时，何从而识活子时？既识得活子时，确然又有正子时，是一是二，非正非活，总要人看得真，一真则无不正，无不活矣。见得不真，何者为正，何者为活，何者为正耶？即如活子时，是时时见得的。毕竟到正子时，志气清明，活子时愈觉发现。若未识得活的，且只向正的时候验取，则正者现前，活者无不神妙矣。</p>
<h2 id=第十三章劝世歌>第十三章劝世歌</h2>
<p>祖师曰：吾因度世丹衷热，不惜婆心并饶舌。世尊亦为大因缘，直指生死真可惜。老君也患有吾身，传示谷神人不识。吾今略说寻真路，黄中通理载大易。正位居体是玄关，子午中间堪定息。光回祖窍万神安，药产川原一炁出。透幙变化有金光，一轮红曰常赫赫。世人错认坎离精，搬运心肾成间隔。如何人道合天心，天若符兮道自合。放下万缘毫不起，此是先天真无极。太虚穆穆朕兆捐，性命关头忘意识。意识忘后见本真，水清珠现玄难测。无始烦障一旦空，玉京降下九龙册。步云汉今登天阙，掌风霆兮驱霹雳。凝神定息是初机，退藏密地是常寂。</p>
<p>吾昔度张珍奴二词，会有宗旨。子后午前非时也，坎离耳。定息者，息息归根中黄也。坐者，心不动也。夹脊者，非背上轮子，乃直透玉京大路也。双关者，此处有难言。忌忘神守，而贵虚寂与无。所守，守此义也。液于是化，血于是成。而后于是返先天，气于是返神，神于是还虚，虚于是合道，道于是圆志，志于是满愿，诀不胜述，此处是也（此十三句惟我宗坛遗册有之）。至如地雷震动山头者，真气生也，黄芽出土者，真药生也（此一句亦惟宗坛遗册有之）。小小二段，已尽修行大路，明此可不惑于人言。</p>
<p>昔夫子与颜子登泰山顶，望吴门白马，颜子见为疋练，太用眼力，神光走落，故致早死，回光可不勉哉！</p>
<p>回光在纯心行去，只待真息凝照于中宫，久之自能通灵达变也。总是心静气定为基，心忘气凝为效，气息心空为丹成，心气浑一为温养，明心见性为了道。子辈各宜勉力行去，错过光阴，可惜也。七子勉之！一日不行，一日即鬼也；一息行此，一息真仙也。参赞化育，其基于此，七子勉之！</p>
<p>ref <a href=https://www.daoisms.org/article/sort011/info-44440.html>https://www.daoisms.org/article/sort011/info-44440.html</a></p>
</div>
<div class=article-tag>
<i class="fa fa-eye"></i>
<span id=busuanzi_container_page_pv style=font-size:xx-small>
<span id=busuanzi_value_page_pv>0</span>
</span>
</div>
<div class=post-copyright>
<p class=copyright-item>
<span class=item-title>文章作者</span>
<span class=item-content>om</span>
</p>
<p class=copyright-item>
<span class=item-title>上次更新</span>
<span class=item-content>
2022-02-23
</span>
</p>
</div>
<footer class=post-footer>
<div class=post-tags>
<a href=/zh-cn/tags/%E9%87%91%E8%8A%B1%E7%9A%84%E7%A7%98%E5%AF%86/>金花的秘密</a>
<a href=/zh-cn/tags/%E5%A4%AA%E4%B9%99%E9%87%91%E5%8D%8E%E5%AE%97%E6%97%A8/>太乙金华宗旨</a>
<a href=/zh-cn/tags/%E5%90%95%E6%B4%9E%E5%AE%BE/>吕洞宾</a>
<a href=/zh-cn/tags/%E7%BA%AF%E9%98%B3%E7%9C%9F%E4%BA%BA/>纯阳真人</a>
</div>
<nav class=post-nav>
<a class=prev href=/zh-cn/post/%E6%B8%85%E9%9D%99%E7%BB%8F/>
<i class="iconfont icon-left"></i>
<span class="prev-text nav-default">太上老君说常清静经</span>
<span class="prev-text nav-mobile">上一篇</span>
</a>
<a class=next href=/zh-cn/post/%E6%B0%B8%E5%98%89%E5%A4%A7%E5%B8%88%E8%AF%81%E9%81%93%E6%AD%8C/>
<span class="next-text nav-default">永嘉大师证道歌</span>
<span class="next-text nav-mobile">下一篇</span>
<i class="iconfont icon-right"></i>
</a>
</nav>
</footer>
</article>
</div>
</div>
</main>
<footer id=footer class=footer>
<div class=social-links>
<a href=mailto:your@email.com class="iconfont icon-email" title=email></a>
<a href=http://localhost:1313 class="iconfont icon-stack-overflow" title=stack-overflow></a>
<a href=https://siteofen.github.io/zh-cn/index.xml type=application/rss+xml class="iconfont icon-rss" title=rss></a>
</div>
<div class=copyright>
<span class=copyright-year>
&copy;
2017 -
2022<span class=heart><i class="iconfont icon-heart"></i></span><span>om</span>
</span>
<span id=busuanzi_container_site_pv>
<span id=busuanzi_value_site_pv></span>
</span>
&nbsp;
<span id=busuanzi_container_site_uv>
<span id=busuanzi_value_site_uv></span>
</span>
</div>
</footer>
<div class=back-to-top id=back-to-top>
<i class="iconfont icon-up"></i>
</div>
</div>
<script src=https://cdn.jsdelivr.net/npm/jquery@3.2.1/dist/jquery.min.js integrity="sha256-hwg4gsxgFZhOsEEamdOYGBf13FyQuiTwlAQgxVSNgt4=" crossorigin=anonymous></script>
<script src=https://cdn.jsdelivr.net/npm/slideout@1.0.1/dist/slideout.min.js integrity="sha256-t+zJ/g8/KXIJMjSVQdnibt4dlaDxc9zXr/9oNPeWqdg=" crossorigin=anonymous></script>
<script src=https://cdn.jsdelivr.net/npm/@fancyapps/fancybox@3.1.20/dist/jquery.fancybox.min.js integrity="sha256-XVLffZaxoWfGUEbdzuLi7pwaUJv1cecsQJQqGLe7axY=" crossorigin=anonymous></script>
<script type=text/javascript src=/js/main.min.c99b103c33d1539acf3025e1913697534542c4a5aa5af0ccc20475ed2863603b.js></script>
</body>
</html>